<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #24</title>
  <meta name="description" content="Felieton o teorii vs. praktyce w piłce nożnej" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #24">
  <meta property="og:description" content="Jak co środę... JAKUB OLKIEWICZ #24">
  <meta property="og:url" content="Jak co środę... JAKUB OLKIEWICZ #24">
  <meta property="og:site_name" content="Jak co środę... JAKUB OLKIEWICZ #24">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #24</h1>
          <time itemprop="datePublished" datetime="2026-01-07">07.01.2026</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio12.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Na tradycyjnej noworocznej liście najgorętszych sporów, którą na pewno robi jakieś kultowe radio i jego równie kultowy prowadzący, do przetasowań dochodzi rzadko. Wiadomo, że gdzieś blisko szczytu będą zapewne Albańczycy z Serbami, chyba że akurat wspólnie organizują Młodzieżowe Mistrzostwa Europy w 2027 roku. Blisko szczytu są spory kibiców Celtiku i Rangersów, których poza klubowymi barwami dzielą jeszcze poglądy polityczne, a często również wiara. Gdzieś w drugiej dziesiątce pewnie zmieściłyby się wielkie boje Alexa Haditaghiego z Cracovią, może również poniedziałkowego Zbigniewa Bońka z czwartkowym Zbigniewem Bońkiem. Możliwe, że na podium znalazłaby się wielka wojna centroprawicy z którąś inną centroprawicą (to bardzo krwawe starcia), ewentualnie walka deklaracji z ostatecznymi efektami. Kodżiro i Tsubasa wypadli poza ranking, gdy razem zaczęli grać dla Japonii, a Grove Street i Ballasi przestali się tak mocno okładać w GTA V (w starym notowaniu świeżo po San Andreas zajmowali szóste miejsce).</p>
          <p>A miejsce pierwsze? Miejsce pierwsze od tysięcy lat, nieprzerwanie zajmuje jednak walka praktyki z teorią, oczywiście jak każdy wielki konflikt - rozszczepiona na wiele tzw. proxy war, wojen zastępczych, gdzie najróżniejsi praktycy ścierają się z teoretykami.</p>
          <p>Byłem świadkiem nadspodziewanie dużej liczby odsłon tego uświęconego wiekami tradycji boju - a im bardziej abstrakcyjne wydawały się przyczyny wszczęcia walki, tym bardziej zaciekła ona się stawała. Weźmy na przykład teoretyków, którzy specjalnie dla naszej wygody skonstruowali na klawiaturach osobny kalkulatorowy panel z cyferkami, by wszystkie komputerowe obliczenia wykonywać na tej specjalnie oddelegowanej do tego zadania części klawiatury. Co zrobiła część praktyków? Za przeproszeniem w dupę se wsadziła tę klawiaturę numeryczną i stukała normalnie w klawisze 1, 2 i 8 zlokalizowane nad literami Q, W oraz I. Twórcy klawiatur gamingowych - a taką w tej chwili obsługuję - poddali się i stworzyli modele zupełnie pozbawione tych cyferek po prawej. Ale na laptopie, który jest przede mną, wciąż są. Spór nie jest rozstrzygnięty, ale spróbjcie w towarzystwie księgowej zacząć używać cyferek nad literami, spórbujcie przekonać ucznia w podstawówce, że dla jego wygody z prawej stronie jest coś a'la kalkulator.</p>
          <p>Praktyka walczy z teorią, równie zaciekle, jak w każdym dziale wielkiej firmy. Ileż to razy słyszeliśmy: to się powinno robić inaczej, ale my robimy tak, bo jest szybciej. Gdzieś teoretyk siedział godzinami nad stworzeniem instrukcji działania w taki sposób, by prezentowała nie tylko najłatwiejszy i najbardziej przystępny, ale też najbardziej bezpieczny sposób użycia. Ale przyszedł pan praktyk, tutaj złamał, tam podkleił i robi po swojemu, często zresztą w tajemnicy przed teoretykiem, próbując uniknąć walki w otwartym polu. Oczywiście jak każdej wojnie, tak i tej towarzyszy propaganda obu stron. Praktycy mówią z pełnym przekonaniem, że pieprzone gogusie zza biurka nie przetrwaliby miesiąca w prawdziwym życiu, teoretycy dopytują praktyków, czy wygodniej im się wkręty wkręca śrubokrętem, czy jednak wkrętarką.</p>
          <p>Zgoda jest w zasadzie wykluczona - w niektórych wojnach zastępczych mogą zostać co najwyżej zawarte chwiejne pakty o nieagresji, gdy chwilowo praktyka idzie w parze z teorią (ale trzymając dłoń teorii tylko dwoma palcami i kierując wzrok w inną stronę). To był zresztą jeden z moich ulubionych lejtmotywów na studiach: teoretycy edukacji, na Uniwersytecie od wielu lat, dzielący czas między Wielkie Poważne Konferencje i kształcenie przyszłości narodu (w tej roli my, studenci), kontra praktycy: każdy przypominający Rambo, zajęcia na uniwerku łączący z prowadzeniem lekcji czy treningów w salach lekcyjnych czy na bieżniach.</p>
          <p>- Niedouczeni praktycy przekonani o skuteczności wyłącznie własnych metod...<br>
          - Nieżyciowi teoretycy, którzy wyparli już z pamięci jak wygląda sala lekcyjna...<br>
          - Naturszczyki próbujące oceniać na oko...<br>
          - Przeintelektualizowane bełkotliwe gryzipiórki...</p>
          <p>I tak dalej, zupełnie jakby panował jakiś cichy pakt, by studentom przekazać złożość zagadnienia właśnie w formule takiej ożywczej dyskusji niepozbawionej epitetów.</p>
          <p>- Gdyby nie my, teoretycy, wciąż bilibyście uczniów linijką po łapach.<br>
          - Hej, teoretycy, a ten wasz Rousseau, to co zrobił z własnymi dziećmi?</p>
          <p>Jak w wielu innych kwestiach, tutaj również trafność osądów wydaje się działać na zasadach wahadła. Gdy przez jakiś czas dominuje w dyskusji podejście czysto teoretyczne, można już powoli wyglądać praktycznej kontrrewolucji, która porwie tłumy. Potrwa ona tak długo, aż wyleniałe tłuste koty praktyki usną, a pod ich nieobecność znów przewagę zaczną wypracowywać teoretycy. Odwołując się do przykład wkrętów, śrubokręta i wkrętarki - teoretycy będą wymyślać nowe narzędzia, praktycy wskazywać ich niedoskonałości, a przede wszystkim - przerabiać je dla własnych potrzeb.</p>
          <p>Śledzę równolegle dwie ważne dyskusje dotyczące piłki nożnej i jak rzadko kiedy pęcznieję z dumy, wchodząc w rolę studenta, przyznającego sporo racji obu zwaśnionym stronom. Trwa bowiem rozpoczęta przez trenera Aleksandra Kowalczyka dyskusja na temat presji w sporcie młodzieżowym oraz towarzysząca kompletowaniu sztabu przez Marka Papszuna w Legii Warszawa. W pierwszej z dyskusji ścierają się z grubsza dwa podejścia. Pierwsze: powinniśmy chronić dzieciaki przed nadmierną presją, przed wyścigiem szczurów i dbać o ich swobodny rozwój, by mogły czerpać frajdę z uprawiania sportu - czas na naukę wygrywania i przegrywania, podłączania ich pod prąd przyjdzie dopiero, gdy staną się 12-latkami czy 14-latkami. Drugie: ciężkie czasy kreują twardych ludzi, należy od małego wpajać charakter zwycięzcy i pracować pod presją, by hartować młodego człowieka i przygotować go do wyzwań dorosłego życia. Zaskakujące, że dyskusja piłkarska jest w sumie zbliżona do nieco podobnej, toczącej się w edukacji - choć oczywiście w szkole jest ostrzej i bardziej radykalnie, najpopularniejsze starcia to oczywiście "bo wychowujecie płatki śniegu" kontra "bo wy byście tylko pasem lali".</p>
          <p>Druga dyskusja: czy to już nie przerost formy nad treścią, czy naprawdę Marek Papszun, tak ceniony i utytułowany trener, potrzebuje niemal trzydziestu pomocników, w których poza trzema asystentami znajdują się też trenerzy motoryczni, trener mentalny, cały zespół lekarski, dietetyk i kucharz. Kiedyś chłop brał drużynę i ją prowadził do zwycięstw, a nie teraz pińcet osób, tylko grać nie ma komu.</p>
          <p>Gdy patrzę na to z pewnym dystansem, dostrzegam, że przed nami wejście na ostro w klasyczną proxy war teorii i praktyki. Zapewne zaciętą. Zapewne krwawą.</p>
          <p>Wróćmy na moment bowiem do tej edukacji. Czy naprawdę istnieją tylko dwie możliwości: bicie pasem i inne kary fizyczne (jak jedna grupa postrzega drugą) oraz wychowanie pod kloszem przewrażliwionych płatków śniegu (jak druga grupa postrzega pierwszą)? No nie, to nie jest wymierające miasteczko, żeby były tylko dwie szkoły do wyboru. Badania (fuj, skrzywili się miłośnicy praktyki) mniej więcej pokazują nam, co jest dla statystycznego dziecka bardziej korzystne, a co może działać na niego w sposób destrukcyjny. Praktyka pokazuje nam również, że gdy wzniosłą i piękną teorię spróbujemy zastosować do ucznia skrajnie zdemoralizowanego, w dodatku totalnie bezkarnego, bo wspieranego przez bezkrytycznych rodziców - ona nie zadziała tak, jak wcześniej zaplanowaliśmy.</p>
          <p>Przełożenie na piłkę nożną jest strasznie bolesne. Trener Kowalczyk mówi o tym, że w Hiszpanii rodzice się wydzierają i nikomu to nie przeszkadza. Ale Hiszpania ma ponad milion zarejestrowanych piłkarzy, podczas gdy w Polsce wszystkich sportowców jest 800 tysięcy. Hiszpania może przeoczyć dowolną liczbę talentów, bo wszelkich połamanych po drodze dzieciaków zastąpi sobie kilkunastoma silniejszymi. Słabsza kość pęka, jasna sprawa - ale gdy jesteś mocarstwem polegającym na niemal nieograniczonych zasobach. W Polsce, w wielu miejscach w Polsce, jeśli zniechęci ci się dwóch dziesięciolatków, to frekwencja na treningach spadnie o 30%. Jak przeoczysz jeden talent, który po prostu dojrzał trochę później, był trochę za mały, trochę więcej czasu potrzebował na aklimatyzację w nowym miejscu i drużynie - to możliwe, że zaorałeś sobie cały rocznik.</p>
          <p>Przesada w żadną stronę nie wydaje się uzasadniona - bo rozmawiamy w gruncie rzeczy o 10-latkach czy 11-latkach, gdy kluczem do wszystkiego, ale to absolutnie wszystkiego jest indywidualne podejście. Możemy sobie próbować odpowiadać na pytanie, jakiego rodzaju indywidualne podejście częściej się sprawdza - ale praktyk na pierwszej linii odpowie zgodnie z prawdą, że chuja tam wiecie, ja mam chłopaka, u którego działa tylko to, to i tamto, a nie wasze teorie.</p>
          <p>Spór trwa, spór zbiera żniwa, spór jest coraz gorętszy.</p>
          <p>A przecież w kwestii liczebności sztabu oraz mnogości jego zadań jest jeszcze ciekawiej. Chcemy bowiem równać do najlepszych - a u najlepszych krocie zarabiał pracujący dla Manchesteru United trener snu. Marek Papszun, słynący z perfekcjonizmu i szczególarstwa, od konstrukcji treningu po konkretne poruszanie się po boisku w meczu, dostał po prostu niezbędne narzędzia do wprowadzania własnej wizji futbolu. Futbolu uporządkowanego, minimalizującego element losowości, opartego o szerokie analizy, o pracę mentalną i fizyczną na wysokiej intensywności. Wielu piłkarzom to nie odpowiada, wielu piłkarzy uważa, ze to zalew niepotrzebnych informacji, że sporo z tych wszystkich analiz, którą stopą maluje obrazy rezerwowy wahadłowy najbliższego przeciwnika, nigdy się nie przyda. Takich piłkarzy Marek Papszun oddaje w lepsze ręce, przy sobie skupiając ludzi, którzy w pełni ufają jemu i jego ludziom. I gdy trzeci analityk powie, że piłkarz ma zwiedzić Muzeum Lotnictwa, to piłkarz sprawdza godziny otwarcia.</p>
          <p>Czy to jest i będzie zawsze skuteczne? No nie, na tym polega i piękno piłki, i spór teoretyków z praktykami. Bo przecież na świat przychodzą piłkarze wybitni, piłkarze doskonali, goście, których wachlarz umiejętności pozwala na grę w najlepszych ligach świata, na najwyzszej intesywności. Ale zdarza się, wiem, że nie uwierzycie, ale słyszałem od naocznego świadka, że niektórzy z tych fantastycznych zawodników to przy okazji niegramotne ciamajdy, które nie potrafią skupić uwagi na czymkolwiek innym niż piłka. U Papszuna pewnie kariery nie zrobią. Ale w innym miejscu, przy luźniejszym trenerze, który uwolni ich potencjał właśnie ograniczeniem liczby komunikatów? A czemu nie, iluż to było skrzydłowych, którzy zwierzali się: dopiero gdy mi trener powiedział, żebym się po prostu kiwał, to mi się zaczęło dobrze grać.</p>
          <p>Jakkolwiek banalnie to brzmi - nie ma czegoś takiego jak przeintelektualizowany futbol, on zresztą w żadnym wypadku nie stoi na kontrze w stosunku do trenerów-motywatorów, puszczających piłkarzom "Gladiatora" i muzykę z reklam Nike. Są po prostu zawodnicy i drużyny, które budują pewność siebie na przygotowaniu do wyzwania. Oni na murawie biorą sprawy w swoje ręce, bo mają idealnie przećwiczoną taktykę, rozpracowaną w pełni drużynę rywala, a w dodatku zjedli zdrowo, wyspali się jak króle i u trenera mentalnego czy psychologa poznali siedemset jedenaście ćwiczeń oddechowych. A są zawodnicy i drużyny, które naprawdę lubią oglądać "Gladiatora". Podobnie jak przy szkoleniu - nie ma jednej, uniwersalnej recepty. Nawet jeśli ci teoretycy marzący o przeliczeniu piłki na procenty i praktycy śniący o jeżdżeniu na dupach uważają inaczej.</p>
          <p>To co mnie cieszy, to fakt, że zaczynamy o tym dyskutować... Trochę mądrzej? Trochę mniej dogmatycznie? Trochę bez tego przekonania, że jest tylko jeden sposób na sukces i na pewno nie ma go ta druga strona, tylko ja?</p>
          <p>Ożywcze, inspirujące, pozwalające na wypracowanie własnego sposobu działania - tak wspominam nasze proxy wars na studiach, gdy profesorowie i doktorzy na zajęciach teoretycznych dyskutowali z magistrami na zajęciach praktycznych. Znając obie strony, ich sposoby, przekonania - łatwiej potem dobrać własne metody do napotkanego materiału.</p>
          <p>Chciałbym, by w piłce nożnej było podobnie. By po wysłuchaniu Andrzeja Gomołyska i Romana Koseckiego, a potem Marka Wawrzynowskiego i Aleksandra Kowalczyka mieć ogólny ogląd i na świat Wielkiej Teorii i na świat Życiowej Praktyki.</p>
          <p>Bo choć teoria z praktyką obroniły swoje pierwsze miejsce na liście sporów - dobrze być sojusznikiem obu.</p>
        </div>
      </article>
    </main>
  </div>
</body>
</html>
