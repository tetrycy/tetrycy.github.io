<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #20</title>
  <meta name="description" content="Felieton o zwycięstwie doskonałym i Zawiszy Bydgoszcz" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #20">
  <meta property="og:description" content="Jak co środę... JAKUB OLKIEWICZ #20">
  <meta property="og:url" content="Jak co środę... JAKUB OLKIEWICZ #20">
  <meta property="og:site_name" content="Jak co środę... JAKUB OLKIEWICZ #20">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #20</h1>
          <time itemprop="datePublished" datetime="2025-12-10">10.12.2025</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio8.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Ślepy los, który rzucił mnie akurat do Łodzi, w dodatku Łodzi zlokalizowanej już od dłuższego czasu w Polsce, zadecydował: futbol nauczy mnie głównie porażek. Jest oczywiste i zrozumiałe, że to właśnie z uwagi na miejsce urodzenia od razu decyduje się nasza ścieżka rozwoju, przynajmniej w odniesieniu do futbolu. Rodzisz się w Katalonii i futbol nauczy cię dumy, przyszedłeś na świat w którymś z licznych bałkańskich państw i piłka nożna staje się przede wszystkim przedłużeniem domowego wychowania patriotycznego. Jeśli pierwsze kroki stawiałeś w Los Angeles lub Miami, piłka raczej cię niczego nie nauczy, bo będziesz zakochany w koszykówce, ale jeśli już zajrzysz na boiska - to pewnie będą akurat kolejne spośród setek lekcji zarabiania pieniędzy.</p>
          <p>To dość unikalna sytuacja, jeśli zestawimy to choćby z systemem szkolnym, ale też chyba nikt za bardzo się tym nie przejmuje. No tak, urodzisz się w Anglii, to piłka nożna uczy cię cierpliwości i spokoju w oczekiwaniu, aż "it's coming home, it's coming home". Ktoś z góry wybierze dla ciebie Buenos Aires, to wyssiesz z mlekiem matki fanatyzm i pasję. Nie ma żadnych uniwersalnych systemów, nie ma dążenia do unifkacji - i chyba dobrze, biorąc pod uwagę co przytrafiło się nam.</p>
          <p>Bo my w Polsce ogólnie, a w Łodzi w szczególności, uczymy się porażek. To twardy uniwersytet, ale ma sporo ciekawych wydziałów, a jego absolwenci to szalenie interesujący ludzie. Uczymy się porażki przyjmować, jak na nie reagować, jak ugościć we własnym sercu, a co za tym idzie - też we własnym domu. Są specjalne zajęcia z kategorii godzenia się z porażkami, ale i oswajania z porażką innych. Raz na jakiś czas zdarzy się oczywiście kolokwium ze "wstawania silniejszym", albo "nie ustawaniu w walce", ale też pamiętajmy: ważna, choć niepozorna i położona na uboczu jest też katedra odpuszczania, odchodzenia w niesławie, porzucania marzeń. Futbol polski, a w szczególności futbol łódzki, pokazuje całą gamę możliwości, jakie rozpościera przed nami porażka. Możesz się w niej zagrzebać, możesz się rozsmakować w poczuciu beznadziei, ale możesz też się utwardzić, możesz to traktować jak kolejną warstwę pancerza, który chroni cię przed wahaniami nastroju. Możesz wyciągać wnioski, możesz się przyzwyczajać. Trochę jak bokserzy - są tacy, którzy mogą poprawić ustawienie gardy, a są też tacy, którzy wyplują już resztki zębów, usztywnią do końca szczękę, wszczepią w czoło tytanową płytkę i od tej pory będą szli przez życie niemal niewrażliwi na jakiekolwiek uderzenia.</p>
          <p>Z porażek się doktoryzowałem, zresztą od zawsze były nie tylko moją codziennością, ale i fascynacją, rozpisanie wam tu szczegółowej klasyfikacji porażek, przedstawienie dziedzin poszczególnych klęsk i omawianie w detalach anatomii porażki byłoby bez sensu - nie nadrobicie moich 35 lat życia w Łodzi i kibicowania ŁKS-owi oraz reprezentacji Polski, pewne rzeczy po prostu trzeba rzetelnie przestudiować w formule 5-letnich studiów stacjonarnych. Natomiast jako wielki znawca porażek siłą rzeczy słyszałem też kiedyś o zwycięstwach. Rzekoma odwrotność porażki, której nikt na dłużej nie widział, ale każdy powtarza niesprawdzone plotki. Podobno przychodzi niespodziewanie, a według niektórych wynika jednak w prostej linii z ciężkiej pracy. Nie mam zaufania, że zwycięstwa naprawdę istnieją, nie jestem przekonany, że to coś więcej niż jakaś odnoga kryptozoologii, natomiast spróbuję wam przekazać, co sam na ten temat słyszałem.</p>
          <p>Ostatnio bowiem rozmawiamy o tym sporo - również w kontekście różnych dyscyplin sportowych. W ostatnich tygodniach obserwowałem zwycięstwo koszykarzy ŁKS-u Łódź nad Resovią trzema punktami, ale i totalną demolkę 96:68, i to w meczu na szczycie tabeli. Widziałem piłkarzy, którzy w tym sezonie oklepali 5:0 Polonię Bytom, ale i ich mocno wymęczone 1:0 ze Zniczem Pruszków, wówczas grającym jak zespół środka III ligi. Widziałem siatkarki, które posiadając prawdziwy gwiazdozbiór w składzie męczyły się i wygrywały w tiebreaku jakieś nudne starcie fazy zasadniczej, ale widziałem też potężnie osłabiony skład, który wyszarpywał w bólach zwycięstwo nad nieznacznie wyżej notowanym rywalem. Każde z nich ma zupełnie inny smak, każde z nich w kompletnie inny sposób aktywuje emocje, ten podstawowy produkt, który przychodzimy zakupić podczas widowiska sportowego.</p>
          <p>Kto był na stadionie, ten zapewne zna ten unikalny smak żywiołowego dopingu tuż po golu. Pada bramka, przybijamy piątki z każdym w okolicy, jeśli to derby, albo inny ważniejszy mecz - rzucamy się w ramiona najbliższego sąsiada. Przez chwilę doping prowadzony z gniazda jest przerwany przez ogólną wrzawę, ale tuż po chwili wraca - wraca jak Gandalf z tych swoich nieznanych wędrówek. Niby przyśpiewka ta sama, niby podobne słowa, a jednak - teraz wydobywa się już nie z gardła, ale płynie prosto z uradowanego serca.</p>
          <p>Z tego zresztą względu uważam, że do kibicowania, do poczucia tej eksplozji fanatyzmu, najlepsza jest koszykówka. W piłce czasem czekasz na tę jedną sytuację po kilkadziesiąt minut. Jak masz szczęście - padnie gol, drużyna otrzyma rzut karny, albo chociaż rywal zmarnuje doskonałą sytuację, po której znów trybuny rykną jeszcze głośniej, jeszcze bardziej fanatycznie, z jeszcze większą zajadłością. Jak nie masz szczęścia - zrywać będzie się doping z sektora gości, po każdym golu głośniejszy. A jak nie tylko nie masz szczęścia, ale jeszcze masz pecha - skończy się nudnym 0:0, bez żadnych zwrotów akcji, które uśpi i gospodarzy, i przyjezdnych.</p>
          <p>W koszykówce pod tym względem jest lepiej - każda trójka, każdy blok czy przechwyt, to niemal jak gol w piłce nożnej. Różnica polega na tym, że otrzymujesz ten zastrzyk energii nie co godzinę, ale czasem co parę minut, albo wręcz na przestrzeni kilkudziesięciu sekund. Nie dziwię się totalnie, że atmosfera na bałkańskich czy tureckich stadionach piłkarskich przyciąga fanatyków głośnego i melodyjnego dopingu. Ale też nie dziwię się, że koneserzy coraz częściej odwiedzają też tamtejsze mecze koszykówki. Słynne "horto magiko", jeden z najpopularniejszych filmów kibicowskich na YouTube to przecież właśnie "kosz" w Atenach.</p>
          <p>Pojawia się jednak oczywiście w tym momencie kwestia wyniku. W koszykówce ogółem rzadziej dochodzi do zaskoczeń, zdecydowanie rzadziej maluczki jest w stanie postawić się gigantowi, zdecydowanie rzadziej Dawid blokuje Goliata, a potem wykonuje "paczkę", zbierając jeszcze w locie faul. Jeszcze pół biedy, jeśli mecz jest dość bliski - przewaga to zwiększa się, to kurczy, ale cały czas pachnie ewentualnym odwróceniem losów spotkania. Gorzej, gdy wypracowane w pierwszej kwarcie dziesięć punktów przewagi, z każdą minutą się zwiększa, a w końcówce obie drużyny grają już głębokimi rezerwami, próbując spokojnie dobić do końcowej syreny bez urazów, kontuzji i przemęczenia organizmu. Wtedy przecież nawet te efektowne zagrania, wsady czy trójki z szalonej odległości, nie robią przesadnego wrażenia. Wystarczy przywołać przypadek meczu gwiazd w NBA, który od dłuższego czasu jest krytykowany pomimo widowiskowych akcji - bo nie jest trudno je wykonać, gdy obie drużyny rezygnują z choćby pozorowania gry defensywnej.</p>
          <p>W efekcie idealne zwycięstwo w koszykówce jest dość rzadką sprawą - bo po pierwsze wypada ograć faworyta, co samo w sobie jest trudne. Po drugie trzeba to zrobić w efektowny sposób, trójkami, wsadami i blokami, a po trzecie wreszcie - trzeba wygrać, ale niezbyt wysoko, najlepiej trafiając decydujące punkty jakimś desperackim rzutem z połowy w ostatniej sekundzie. Ha, a przecież dochodzi do tego konstrukcja rozgrywek - żeby to faktycznie miało ten wyjątkowy, idealny smak, rzecz musi się dziać w play-offach, i to raczej w ostatnim meczu, przy wyniku serii 3:3. Nawet niewielkie zwycięstwo nad faworytem stosunkiem jednego czy dwóch punktów nie jest przecież tym Świętym Graalem kibicowania, jeśli jest połowa listopada i kilkadziesiąt meczów do rozegrania, nim to zwycięstwo cokolwiek da.</p>
          <p>Okej, czyli wracamy jednak do futbolu, litościowie przemilczając, ile emocji jest w siatkówce od pierwszego do dwudziestego punktu w każdym secie. Najlepsze wymiany, najbardziej niemożliwe obrony niewiele znaczą, jeśli to wynik 2:3 w pierwszym secie. Piłka nożna jest tu pod pewnymi względami uprzywilejowana - zdecydowanie łatwiej w niej o poskromienie faworyta, o urwanie punktów ligowemu hegemonowi, czasem wystarczy jakiś szaleńczy rajd w końcówce, jakaś samotna kontra i jest po wszystkim.</p>
          <p>Tu jednak wracamy do ważnego aspektu - mecz trwa dziewięćdziesiąt minut i najlepiej, jakby przez dziewięćdziesiąt minut przynosił emocje. Zwycięstwo 5:0 skreślamy więc z miejsca, jako zbyt wysokie, by stać się wzorcowym. Pamiętam sezon ŁKS-u w IV lidze, gdy faktycznie goliliśmy wszystkich po kolei, albo mecz z Bronią Radom, wygrany 8:0, jeden gol tam padł nawet z połowy. Czy wybuchaliśmy euforią po kolejnych bramkach? Cóż, więcej radości na pewno przyniósł ostatecznie gówno warty gol Hotiego z Koroną przy spadku z Ekstraklasy.</p>
          <p>Ale znowuż czy zwycięstwo 1:0, nawet i nad faworytem, ostatecznie nie składa się w większości z cierpienia? Strzelisz szybko gola - jest szansa, że w końcówce częściej niż na boisko, będziesz patrzył na zegar, odliczając czas do końcowego gwizdka. Strzelisz gola w końcówce? Cóż, przez grubo ponad godzinę męczyła cię w takim razie myśl, że zaraz stracicie bramkę i przegracie. Procentowo więcej czasu zajmuje więc drżenie, strach, obawy, czasem też frustracja i ból, niż faktyczna radość i euforia.</p>
          <p>Jako specjalista od porażki, wyspecjalizowany w wykrywaniu bólu, cierpienia, w rozpoznawaniu emocji na stadionie, okazałem się całkiem przydatny również przy analizie zwycięstw - bo naprawdę trudno wydestylować zwycięstwo bez skazy, zwycięstwo, które przynosi w większości radość, które przez większą część meczu napędza doping, wiarę, które niesie za sobą ogrom przyjemnych emocji, a jednocześnie nie pozwala im się szybko zużyć, jak w przypadku zwycięstw 50 punktami. Momentami zaczynałem sądzić, że faktycznie takich zwycięstw nie ma, że zawsze ten 90-minutowy mecz będzie zawierał nieprawdopodobnie wysokie ilości smutku (jeśli zwycięstwo przyjdzie w końcówce), strachu (jeśli będziesz go bronił do utraty tchu), albo nudy (jeśli zwycięstwo jest pewne, wysokie i niepodważalne).</p>
          <p>Aż przyszedł pan Zawisza Bydgoszcz z Wisłą Kraków i odkryłem ten prosty, a jakże trafny przepis na zwycięstwo idealne.</p>
          <p>Przypomnę tym, którzy jakimś cudem meczu nie oglądali - trzecioligowy Zawisza mierzył się ze zmierzającą pewnym krokiem do Ekstraklasy Wisłą, Wisłą, która natrzepała jakieś rekordowe liczby punktów w rundzie jesiennej i Wisłą, która jako I-ligowiec całkiem niedawno Puchar Polski wygrała. Z początku bydgoszczanie oszołomieni stawką, zamknięci na własnej połowie, po 25 minutach - gol dla gości. 10 tysięcy widzów na stadionie czuje, że teraz się zacznie, że nie udało się dotrwać do karnych, gdzie można byłoby postraszyć faworyta. Ale zamiast starcia a'la Polonia Bytom - Goczałkowice, gdzie III-ligowiec został brutalnie wypunktowany - tu stracony gol zadziałał na Zawiszę motywująco.</p>
          <p>Po siedmiu minutach wyrównanie. Wracamy do mojego procentowego przepisu na zwycięstwo - Zawisza bronił się jakieś 20 minut, na tyle krótko, żeby jeszcze nie zmęczyć kibiców, potem stracił gola, ale smutek trwał przez ledwie kilka minut. Po przerwie trzy gole na przestrzeni 11 minut, między 53. a 64. minutą, przy czym trzeba też od razu zaznaczyć, że bydgoszczanie odpalali fajerwerki niemal non stop, przez cały ten początkowy okres drugiej połowy. Do tej pory jeszcze można podejść do tego meczu w pełni klasycznie, ale zwróćcie uwagę na detal, który ja wychwyciłem u siebie przed telewizorem, podskakując na krześle ilekroć Wisła przekraczała linię pola karnego gospodarzy.</p>
          <p>Tu nie było zwyczajowej nudy obecnej przy zwykłym 4:1. Tutaj różnica w klasie pomiędzy rywalami była na tyle duża, że jeszcze na kwadrans przed końcem zapewniałem rodzinę - wystarczy jeden gol, by to wszystko się posypało. A skoro czułem to ja, całym sercem zaangażowany w kibicowanie Zawiszy, to co musieli czuć ci na stadionie, świadomi, że właśnie III-ligowa defensywa próbuje powstrzymać m.in. Angela Rodado. To właśnie wtedy mnie olśniło - choć rozmiar zwycięstwa w teorii mógłby odbierać ten smak, który jest obecny przy wygranej wyszarpanej w ostatnich sekundach - klasa rywala niwelowała ten efekt. Nie sądzę, by ktokolwiek z bydgoszczan poczuł się pewny siebie przed 85. minutą. Emocje więc - i to emocje pozytywne, te wynikające wprost z prowadzenia 4:1 u siebie przy dopingu 10 tysięcy gardeł - trwały.</p>
          <p>Stosunek silnych, intensywnych, bardzo mocnych emocji pozytywnych do tych, które w tym meczu były negatywne? Rety, praktycznie nieosiągalny. Ze 20 minut strachu. Z 10 minut smutku. Jakieś 40 minut wielkiej radości, na koniec jeszcze parę, może kilkanaście minut obaw o ewentualne roztrwonienie prowadzenia.</p>
          <p>Zawisza nie tylko wygrał, nie tylko przeszedł dalej, nie tylko wciąż może marzyć o Narodowym. Zawisza dokonał zwycięstwa doskonałego, zwycięstwa, które stanowi Świętego Graala kibicowania. Zwycięstwo nieobjuczone żadnym ciężarem lęku, strachu, obaw, łez, nawet złości. Zwycięstwo po prostu przyjemne, przez większość czasu.</p>
          <p>Chciałbym życzyć wszystkim kibicom przeżywania takich zwycięstw jak najczęściej, ale tu wraca z pełną siłą wiedza wyniesiona z łódzkich uniwersytetów porażki. Gdyby takie zwycięstwa były co tydzień, też straciłyby swój uraz i blask. Nie ma radości ze światła, jeśli wcześniej nie tkwi się w ciemności.</p>
          <p>Nie ma prawdziwego smaku zwycięstwa, jeśli wcześniej nie czuło się goryczy porażki.</p>
          <p>Zawiszy życzę, by po tych już prawie dziesięciu latach ciemności, teraz pozostali w świetle przynajmniej do maja. A wszystkim pozostałym - by raz na kilka sezonów przeżyli to, co bydgoszczanie na stadionie, a ja przed telewizorem.</p>
        </div>
      </article>
    </main>
  </div>
</body>
</html>
