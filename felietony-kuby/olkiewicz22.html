<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #22</title>
  <meta name="description" content="Świąteczny felieton o życzeniach kibicowskich" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #22">
  <meta property="og:description" content="Jak co środę... JAKUB OLKIEWICZ #22">
  <meta property="og:url" content="Jak co środę... JAKUB OLKIEWICZ #22">
  <meta property="og:site_name" content="Jak co środę... JAKUB OLKIEWICZ #22">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #22</h1>
          <time itemprop="datePublished" datetime="2025-12-24">24.12.2025</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio10.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Jeżeli chodzi o szeroko rozumiane życie, sprawa jest zupełnie jasna - chciałbym sobie życzyć przede wszystkim zdrowia dla siebie i wszystkich wokół. Reszta to bez wątpienia są "old good times", więc wystarczy, że będą sobie trwały jak najdłużej bez drastycznych tąpnięć i zmian.</p>
          <p>Ale jest wigilia Bożego Narodzenia, jest magiczny świąteczny czas, a wczoraj w trakcie rozmyślania nad tym, o czym mógłbym napisać ten tekst zaczął padać nieśmiały śnieg, chyba pierwszy w grudniu. Odkąd pamiętam stałem na stanowisku, że 85% magii świąt to koktajl ze śniegu, ciężarówki z colą oraz George'a Michaela, więc stałem się zupełnie bezbronny. Gianni Infantino jako lobbysta idealny musi poczekać. Łukasz Tomczyk musi poczekać. Podsumowania roku i wszelkie prognozy na 2026 rok muszą poczekać.</p>
          <p>Skoro już specjalnie dla mnie spadł śnieg - zapuściłem Last Christmas, ostatni raz spojrzałem na gazetkę jednego z dyskontów i zabrałem się do refleksji nad życzeniami kibicowskimi. Sztuka składania życzeń związanych ze zdrowiem, szczęściem, pracą, życiem rodzinnym czy uczuciowym - to wszystko jest oczywiście bardzo ważne, ale myślę że trening formułowania eleganckich i dobrze brzmiących życzeń trwałby maksymalnie kilka minut. A podręcznik do nauki tego przedmiotu mógłby zostać wydrukowany w formie składanej broszury, wystarczyłaby połowa dowolnej godziny wychowawczej, by skutecznie zamknąć temat.</p>
          <p>Co innego te życzenia kibicowskie. Życzenia związane ze sportem, z ukochanym klubem, z uwielbianą dyscypliną. Tu wszystko zaczyna się gmatwać, pozornie proste rozwiązania szybko okazują się ślepą uliczką, banalne dodawanie kompletnie zawodzi wobec liczby zmiennych i niewiadomych w każdym elemencie układu równań. Alfabet nie tylko spada z pieca, ale w dodatku rozpoczyna wielką zabawę w chowanego, logika kuli się w kącie, sparaliżowana strachem przed zabraniem głosu w takich okolicznościach.</p>
          <p>Co bowiem przychodzi pierwsze do głowy? No żeby ta twoja drużyna wzięła i wygrała, albo nawet: wygrywała. Kompletny laik wchodzi do pomieszczenia z opłatkiem w dłoni, wyszukuje cię wzrokiem i kiedy już odfajkuje część zdrowotno-pomyślnościową, dodaje z pobłażliwym uśmiechem: no i zwycięstw tych twoich.</p>
          <p>Ale ty doskonale wiesz, że to tak, jak życzyć na bloku pooperacyjnym przy Oddziale Ortopedycznym połamania nóg na nadchodzącym maratonie.</p>
          <p>Bo wygranej w co? Wygranej kiedy? Jest wigilia Bożego Narodzenia, będziesz życzył legioniście dubletu? Człowieku, uspokój się, usiądź, popatrz w tabelę, popatrz w rozgrywki. Życzenie tutaj jakichkolwiek zwycięstw jest tak wielką ignorancją, że zahacza wręcz o impertynencję. Żebyście do Ekstraklasy powrócili, bo derby muszą być - mogłoby się wyrwać mojemu chrzestnemu, widzewiakowi, ale on doskonale wie, że równie dobrze mógłby mi życzyć lotu na Księżyc, by tam ŁKS rozegrał pierwszy w historii mecz futbolowy przeciw reprezentacji NASA.</p>
          <p>Wygrana, pojedyncza, jest w sporcie bardzo niewiele warta. Masz przed sobą kibica, wiesz, że jego nastrój zależy od jedenastu totalnie obcych mu ludzi, którzy albo naładują go energią na kolejne kilka dni, albo wtrącą w apatię i odrętwienie, towarzyszące świeżo upieczonemu spadkowi do niższej ligi. Mógłbyś mu życzyć zwycięstw, ale przecież te zwycięstwa, dajmy na to - w Pucharze Polski - na nic się nie przydadzą, jeśli w finale znowu Pogoń przegra z zespołem z I ligi. Czy w ogóle humanitarne byłoby po tym, co zdarzyło się Portowcom z Wisłą Kraków życzyc szczecinianom zwycięstw? Zwycięstwa mogą ich znowu zaprowadzić na Narodowy, to już chyba lepiej faktycznie wtopić po drodze z Widzewem i ocalić parę lat swojego życia, luzując jednocześnie zachodniopomorskich kardiologów.</p>
          <p>Czego bym sobie, kibicowi przecież, życzył?</p>
          <p>Im dłużej o tym myślę, tym bardziej jestem pewny - liczą się poszczególne momenty, a nie całe sezony czy dynastie. Przy tych ostatnich zmieniają się perspektywy i ambicje, natomiast w rubryce "nastrój w poniedziałkowy poranek" w gruncie rzeczy nie ma aż tak porażających zmian. Czy kibice Realu Madryt mają aż tak udane ostatnie miesiące? Przecież wygrywają taśmowo, skupują najlepszych piłkarzy świata, są pewnie najbogatszym klubem globu, w dodatku zbudowanym w oderwaniu od politycznych zachcianek bliskowschodnich mecenasów sportu. A jednak widzę w ich oczach, że wkurwia ich ta Barcelona. Miała upaść, miała zbankrutować, miała zmemowieć, a zrobiła mistrza, teraz też jest liderem. Ściągając emerytowanych Polaków do grania, no ludzie. A w Lidze Mistrzów? Już w ćwierćfinale?! Z Arsenalem!?</p>
          <p>Dlatego nie życzę sobie - i chyba wam też - jakichś wielkich dominacji, zwycięstw w każdym spotkaniu, transferów, które wyniosą klub w inną czasoprzestrzeń. Na końcu tego czai się przecież niedosyt madrycki, na końcu czai się niedosyt belgradzki, gdzie fanom Crvenej zvezdy na tyle zbrzydły kolejne mistrzostwa własnego klubu, że nawet na derby z Partizanem już im się nie chciało przychodzić - nadzieja w obecnym sezonie, w którym wreszcie zagościły jakieś niespodzianki.</p>
          <p>Życzę sobie przede wszystkim gry o coś, jak najdłużej, do ostatnich minut multiligi. Jasne, że Lechowi, w ostateczności Jadze, życzę mistrzostwa, ale nie po zdominowaniu Ekstraklasy tak, że od 30. kolejki granie nie ma już większego sensu. Życzę im gola na wagę tytułu w 87. minucie multiligi, życzę im wybuchu radości, po którym miasto nie zasypia przez kilka dni. Ale tym, którzy chcieliby leniwie spocząć w środku - patrzę na ciebie, ŁKS-ie - życzę gry do końca o baraże, a potem też w barażach. Żeby się działo, żeby było na co się wściekać, by potem skakać pod sufit, by jak najdalej odgonić to, co dla kibica najgroźniejsze - czyli obojętność.</p>
          <p>Sobie i innym kibolom życzę przynajmniej jednego wyjazdu w dużej liczbie na nowoczesny stadion, gdzie można przez moment poczuć już przyszłość kibicowania w Polsce - sam sobie życzę pewnie czegoś pokroju 3 tysięcy łodzian na Lechu, gdy pojechałem na wyjazd z żoną i dwójką synów. Ale życzę tez przynajmniej jednej klimatycznej wyprawy gdzieś w nieznane, w jakimś dziwacznym terminie, gdy znasz wszystkie twarze w klatce, z połową jesteś po imieniu, z ćwiartką zjadłeś trzy beczki soli. Życzę wreszcie, z bólem serca i troską o nas wszystkich, żeby wam mecze nie kolidowały z galami MMA, nie wspominając o innych rzeczach coraz częściej podpinanych pod "świat kibolski". Żebyście nie mieszali interesów do czystej pasji, którą wielu z nas (was?) żyje od kilkudziesięciu już lat.</p>
          <p>Życzę meczów u siebie, gdzie wynik zbiega się z pirotechniką, od lat jestem ogromnym fanem tego połączenia, bo mam teorię, że racowisko działa trochę jak alkohol. Wypity na smutno może wywoływać agresję czy zwyczajne wkurwienie, ale czasem jako dodatek do wieczoru kawalerskiego nakręca jeszcze bardziej szaleńczą zabawę, gdy przez kilka chwil czujesz, że beztrosko fruniesz w najlepszym dostępnym towarzystwie. Doping rozkręcony do granic możliwości, oprawa, piłkarze, którzy tym razem dla odmiany pomagają - przypomina się Gdynia i świętowanie awansu do Ekstraklasy, jakże to było mocne.</p>
          <p>Kibicom, których akurat wszystko, co związane z fanatycznym kibicowaniem wnerwia, życzę, byśmy my się wam nie rzucali za bardzo w oczy. Koegzystujemy na stadionach, wierzę, że dla każdego znajdzie się miejsce.</p>
          <p>Kibicom klubów zagranicznych będę życzyć przewrotnie: dostępności. Sam się zastanawiam, czy jako fana Interu i West Hamu United bardziej ucieszy mnie kolejny śledzony na flashscorze sukces czarno-niebieskich w Lidze Mistrzów, czy jednak coś ciekawego od "Młotów" w którymś z angielskich pucharów, co mogę sobie zawsze włączyć na ogólnodostępnym kanale. Stadiony już się tak rozrosły, a ceny biletów lotniczych na tyle opadły, że życżę wam też wielu emocji na żywo, skoro naprawdę nie kręci was zespół grający na najbliższym stadionie.</p>
          <p>Wszystkim bez wyjątku dorzucam też pod choinkę zgrabnie zapakowanych wychowanków. Macie ich w swoich klubach, w każdym, właściwie bez wyjątków. Chciałbym, by rozwijali się w dobrym tempie, by pamiętali o swoich korzeniach, a niektórzy z nich być może nawet nie rzucali się na pierwszą korzystniejszą ofertę z minimalnie lepszego klubu minimalnie lepszzej ligi. Ale nawet jeśli to jednak życzenie na tyle naiwne jak to początkowe "zwycięstw, zwycięstw i jeszcze raz wygranych" - to dokooptuję tu chociaż wyrazistych zawodników. Jeśli czegoś sobie w tej sprawie bym życzył na Nowy Rok - to jak największej liczby piłkarzy, którzy uciekli z krainy przezroczystości, z krainy "skupiamy się na kolejnym meczu" i "hard work, season, soon" wraz z czterema emotkami hantli i bicepsa. Ostatnio na ŁKS-ie miałem okazję obserwować z bliska Norberta Kulona, kapitana w drużynie koszykarskiej, który z ŁKS-em już niejedno przeszedł - między innymi trzy sezony w II lidze, gdzieś na dalekim zapleczu poważnego kosza. To, w jaki sposób się wypowiada, ale też jak funkcjonuje na boisku, jak żyje razem z trybunami podczas meczu i już po nim - to jest jak wielki kubeł gorącej herbaty w schronisku górskim, po wielu godzinach na skutym lodem szlaku. Takich zawodników i takich ludzi życze każdemu klubowi i każdej szatni. Zresztą, ostatnio Mateusz Wysokiński, ełkaesiak z Warszawy, pojechał na wigilię organizowaną przez kibiców z Włocławka. Być może to marzenie zaczyna się powoli spełniać.</p>
          <p>Najgorsza jest ta świadomość, że właściwie mogłem się zmieścić w jednym zdaniu i wyszłoby na to samo. Bo życzę sobie, sobie kibicowi, kibolowi, jak zwał, tak zwał, przede wszystkim by kibicowanie czy też kiboling, było po prostu przyjemne. By dawało nam chwile wzruszeń i dumy. By wchodząc na sektor gości, rzucając okiem po twarzach gospodarzy, móc wykrzyczeć z całych sił "jesteśmy zawsze tam!" ze świadomością, że czekają cię teraz emocje, że czeka cię teraz przygoda. By patrząc w tabelę czuć coś, cokolwiek, czasem może i smutek, ale by nie wzruszać przy analizie tabeli ramionami. By grać wysoko, jak najwyżej, może i w Lidze Mistrzów, ale by nigdy nie wpaść w to przerażające odczucie, że można już tylko przegrać, że można już tylko spaść ze szczytu, że teraz już tylko armia janosików i Robin Hoodów dybie na twoje skarby. By nie czuć wstydu za to, co czasem się odpierdala. Ale też by nie zapominać, że ta obłąkańcza radość i graniczące z obłędem wkurwienie to nie efekt dobrze zaprojektowanej strategii pozyskania kibica w prezentacji któregoś z dyrektorów marketingu, tylko "Futbolowa gorączka", o której pisał Hornby.</p>
          <p>Więc raz jeszcze, wesołych, zdrowych, rodzinnych, pełnych ciepła i spokoju Świąt Bożego Narodzenia. Pamiętajcie, że potem wrócą piłkarze i nam pewnie wszystko spieprzą. Sobie i wam życzę, by było warto czekać na te nieliczne momenty, gdy jednak tego nie zrobią.</p>
        </div>
      </article>
    </main>
  </div>
</body>
</html>
