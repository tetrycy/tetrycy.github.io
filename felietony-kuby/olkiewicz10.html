<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1.0" />
  <title>Jak co środę... JAKUB OLKIEWICZ #10</title>
  <link href="https://fonts.googleapis.com/css2?family=Libre+Baskerville&display=swap" rel="stylesheet" />
  <style>
    body {
      font-family: 'Libre Baskerville', serif;
      max-width: 700px;
      margin: 0 auto;
      padding: 2rem;
      background-color: #fff;
      color: #111;
      font-size: 18px;
      line-height: 1.75;
    }

    h1 {
      font-size: 2.5rem;
      text-align: center;
      margin-bottom: 0.5em;
    }

    h2 {
      font-size: 2rem;
      margin-top: 2em;
      margin-bottom: 0.5em;
    }

    nav {
      text-align: center;
      margin-bottom: 2rem;
    }

    nav a {
      display: block;
      margin: 0.3rem 0;
      font-size: 1.2rem;
      text-decoration: none;
      color: #333;
    }

    nav a[href="/"] {
      font-weight: bold;
    }

    img {
      max-width: 100%;
      display: block;
      margin: 2rem auto;
      border-radius: 8px;
      box-shadow: 0 2px 10px rgba(0,0,0,0.15);
    }

    time {
      display: block;
      color: #777;
      margin-bottom: 1rem;
      font-size: 1rem;
    }

    p {
      margin-bottom: 1.2em;
    }

    @media (max-width: 600px) {
      body {
        font-size: 16px;
        padding: 1rem;
      }

      h1 {
        font-size: 2rem;
      }

      h2 {
        font-size: 1.5rem;
      }

      nav a {
        font-size: 1rem;
      }
    }
  </style>
</head>
<body>

  <h2>Jak co środę... JAKUB OLKIEWICZ #10</h2>
  <time datetime="2025-10-01">1.10.2025</time>

  <p>Dlaczego tak rzadko pochylamy się nad aksjologicznym dramatem praktycznie każdego rezerwowego bramkarza? Dlaczego poświęcamy całe tomy literek w przeróżnych opracowaniach czy reportażach piłkarskich, a tak rzadko pytamy zawodnika z numerem 12 o jego odczucia względem zawodnika z numerem 1? Czemu czterech chłopa siedzi na kanapach i rozmawia o poruszaniu się w półprzestrzeniach i zamykaniu pół-lewego stopera inteligentnym pressingiem fałszywej dziewiątki, a nie pyta o plany na przyszłość bramkarza, który jest drugi lub nawet trzeci w hierarchii?</p>

  <p>Okej, mówi o tym wszystkim Rafał Gikiewicz, bo Rafał Gikiewicz generalnie mówi o wszystkim, nawet jeśli nikt nie pyta, a może nawet szczególnie wtedy, kiedy nikt nie pyta. Ale mimo wszystko jak na kaliber tematu, jak na jego ciężar gatunkowy, odczuwam głęboki niedosyt fachowej literatury oraz eksperckich opinii. Tym bardziej dziękuję losowi za Wojciecha Szczęsnego, który już kilkakrotnie ukończył główny wątek gry w życie, więc teraz zajmuje się różnymi znajdźkami i side-questami. Kiedy już zdobył wszystko, co się da, tuż po powrocie z emerytury, kiedy już stał sie pozytywnym memem na skalę światowego futbolu, kiedy na nowym sejwie zaczął sobie kompletowanie nagłówków hiszpańskich gazet sportowych - poruszył temat, który nie daje mi spokoju od dawna.</p>

  <p>- Nie mówcie mi, że jestem dziś szczęśliwy, bo jest mi smutno z powodu Joana Garcii i tego, co mu się przydarzyło. Szczęśliwy to nie jest dobre słowo. Wróciłem do gry w Barcelonie i mógłbym być szczęśliwy, owszem, ale nie jestem, bo Joan García jest kontuzjowany - powiedział dla "Mundo Deportivo" 35-letni Wojciech Szczęsny, w tym sezonie rezerwowy bramkarz Barcelony. Ale pójdę za ciosem, przypomnę jeszcze jedną wypowiedź Szczęsnego.</p>

  <p>- Moja rola polega na tym, żeby jak najlepiej przygotować Joana [Garcię] do meczów. Z dużą dumą wykonuję tę rolę, bo byłem na nią przygotowany decydując się na nowy kontrakt. I nie jestem zawiedziony tą rolą. Joan nie ma doświadczenia na najwyższym poziomie i to jest coś, co musi budować i ja postaram się mu pomóc, by mógł prezentować równą formę przez cały sezon - powiedział dla Canal+ Sport.</p>

  <p>Większą część życia sam byłem rezerwowym. Ławka rezerwowych to moje naturalne środowisko, gdybym miał swój profil na Transfermarkcie, jako wiodącą pozycję miałbym rezerwowego, dopiero te mniejsze kropki byłyby na bokach pomocy i obrony. W innym miejscu (będziecie mieli okazję to przeczytać w przyszłym roku!) zdobyłem się nawet na szczere wyznanie: identyfikuję się jako rezerwowy, nawet wówczas, gdy z jakichś przyczyn na pewien okres staję się piłkarzem wyjściowego składu. Lubię to określenie "z niejednego pieca chleb jadł", choć moim zdaniem jeszcze ładniej i trafniej wyglądałoby: "skosztował każdego rodzaju pieczywa". Byłem głęboko zakopanym rezerwowym ledwo łapiącym się do kadry meczowej, byłem rezerwowym, który był pierwszy do wejścia, byłem klasycznym dublerem dla posiadającego końskie zdrowie lewego obrońcy, byłem wzmocnieniem na ostatnie 30 minut, gdy podstawowy skrzydłowy już wypluł płuca po godzinie ciągłego sprintowania w obu kierunkach.</p>

  <p>Jadłem bułki rezerwowe, piekłem rezerwowy chleb, nigdy nie obraziłem się na chałkę a'la rezerwowy i zawsze pamiętałem, że istnieją również rezerwowy pumpernikiel i rezerwowe pieczywo IG.</p>

  <p>Rzeczywistość siedzenia za linią boczną to moja rzeczywistość. Optyka człowieka uczestniczącego w widowisku sportowym jako zawodnik, ale bez bezpośredniego wpływu na to widowisko, to moja optyka. Siłą rzeczy dość dobrze poznałem zwyczaje rezerwowych, ale też rodzaje zawodników pozostających na ławce. Gwiazdy zespołu, które zostały zmuszone do siedzenia na ławce ze względów dyscyplinarnych - z tymi było najciężej, zawsze wyglądali, jakby im ktoś wraz z miejscem w pierwszym składzie odebrał umiejętność uśmiechania się. Etatowi rezerwowi, którzy z nudów rozpoczynali karierę stand-uperów linii bocznej. Młodzi, którzy cierpliwie czekali na swoją szansę. Młodzi, którzy niecierpliwie czekali na swoją szansę.</p>

  <p>No i oni. Rezerwowi bramkarze.</p>

  <p>Ze wszystkich problemów zawodników szerokiego składu, uskładalibyśmy całkiem grubą książkę zażaleń, sporych rozmiarów almanach najbardziej upierdliwych sytuacji z ich udziałem. Ale bramkarze to jest nie jedna książka, ale cała biblioteka. Każdy problem każdego z rezerwowych w rękach (a nawet w rękawicach) bramkarza staje się dwukrotnie, albo i trzykrotnie większy.</p>

  <p>Oczywiście najbardziej trywialny jest ten konflikt tragiczny, w pełni jasny, dookreślony i uszczegółowiony dzięki samym zasadom gry. Rezerwowego lewego obrońcę też dotyczą te same rozterki moralne. A co jak podstawowy lewy obrońca zagra mecz życia? Trzy asysty i gol? Zero przegranych pojedynków? Pewna wygrana zespołu, tak z 5:1? Pewnie usiądę na dłużej. Im lepszy jego występ, tym mniejsza szansa na powrót na boisko. Im więcej jego pomyłek, czyli im gorzej dla niego, tym większe szanse, czyli tym lepiej, dla mnie. Nikt tego nie wypowiada, każdy stara się od siebie odgonić te myśli. Najważniejsze jest dobro drużyny - powtarzają sobie w myślach wszyscy piłkarze siedzący na ławce. Ale przecież na podium rzeczy najważniejszych, tuż za dobrem drużyny i dobrem trenera, jest też dobro zawodnika. Wypadałoby gdzieś w swoich emocjach, gdzieś w trakcie przeżywania meczu, uwzględnić nie tylko radość po golach (dobro drużyny), ale też zwiększanie szans na własny występ w kolejnych spotkaniach (błędy podstawowego zawodnika, a więc na pewno nie dobro drużyny).</p>

  <p>Przy zawodnikach z pola jest jeszcze jednak to koło ratunkowe, ta piękna elastyczność. Okej, podstawowy lewy obrońca gra jak z nut, ale ja przecież mogę grać też na drugim boku! Albo na skrzydle! Cholera, trenerze, nawet na środku obrony mogę się sprawdzić, co za problem. Poza tym przecież drużyna spokojnie może wygrać 3:1, nawet jeśli podstawowemu lewemu obrońcy przytrafi się jakiś nieszczęśliwy błąd. Dobru drużyny świeczkę, ale i własnym szansom na następny mecz ogarek. Da się to poskładać, wystarczy seria moralnych ewolucji, troszkę farta i sporo samozaparcia - da się szczerze cieszyć z sukcesów drużyny na ławce, da się wybuchnąć euforią, gdy twój konkurent strzela ważnego gola.</p>

  <p>Ale bramkarz?</p>

  <p>Tu nie ma niuansowania, nie ma pocieszania się, że przecież w razie czego zmienię pozycję. Jesteś ty i on. Twój kolega. Ale i twój rywal. Zawodnik, z którym jesteś najbliżej z całej drużyny, razem ćwiczycie w parze, macie osobne jednostki z osobnym trenerem. Ale też zawodnik, który stoi na drodze między tobą a pieniędzmi, sławą, frajdą z gry w piłkę. Fruwa między słupkami i w teorii broni drużynę przed utratą gola, siatkę przed tym, by trafiła w nią nieprzyjemnie mokra futbolówka. Ale ty patrzysz i widzisz, jak akrobata wyciąga się jak struna, wypiąstkowując właśnie twoją premię meczową, heroicznie powstrzymując twoje marzenie o 50. występie w Ekstraklasie. Nigdy nie byłem bramkarzem, ale nawet nie próbuję sobie wyobrazić tego bałaganu pod kopułą, gdy nadchodzi ważny rzut karny. Jako rezerwowy z pola wiesz dobrze, co robić - strzelimy, super, nie strzelimy, dramat. Ale jako rezerwowy bramkarz? Przecież obroniony przez twojego konkurenta rzut karny to konieczność zapuszczenia korzeni na krzesełku, na którym właśnie przebywasz. Efektowna parada po uderzeniu z jedenastu metrów działa jak karnet na pierwszy skład. Strzelec. Piłka. Bramkarz. I twoje marzenia, które w tym wypadku ma szansę przybliżyć skuteczny strzelec.</p>

  <p>Solidna dyscyplina mentalna, trochę zabiegów narracyjnych i rezerwowy z pola albo wyzbywa się niemoralnego mamrotania "skuś baba na dziada", albo przynajmniej ugniata te myśli gdzieś w najciemniejszym kącie łepetyny. Ale bramkarz nie ma pola na ucieczkę. Dobro tego drugiego to twoja szkoda. Jego szkoda to twój awans.</p>

  <p>Im dłużej o tym myślę, tym więcej dostrzegam okrucieństwa w całej tej sytuacji. Bo przecież pamiętajmy - sam konflikt tragiczny między szczerym pragnieniem, by drużynie się udało, a szczerym pragnieniem, by wrócić do podstawowego składu to tylko ten najdelikatniejszy spośród sporów aksjologicznych. Jaka jest bowiem inna możliwość wskoczenia do składu? Kurczę, no wspomina o tym Wojciech Szczęsny w kontekście Garcii. Uraz, nie jakiś bardzo poważny, Boże broń, ale takie dwa tygodnie przerwy, by rezerowy bramkarz mógł się popisać w dwóch, trzech meczach? Rany, jak w ogóle wygonić takie myśli z głowy? Rezerwowi bramkarze, możecie dać nam znać w komentarzach na YouTube - da się? Da się to wyłączyć, da się wyprosić to z czaszki?</p>

  <p>Są jeszcze rozwiązania pośrednie, konflikt z trenerem, kartki, ale sprowadzają się do jednego - ten, który siedzi, musi czekać na mniejsze lub większe niepowdzenie tego, który broni. A przecież równolegle to ten, który siedzi, ma rozgrzać tego, który broni. Musi mu podpowiadać, spędzać z nim czas, pojedynkować się na czas reakcji. Co gorszego mógł tu wymyślić futbol? Wyposażyć bramkarzy w szpady, ewentualnie w szable, nic innego mi nie przychodzi do głowy.</p>

  <p>Właściwie jedyny zdrowy układ, który daje względny psychiczny komfort każdemu z golkiperów, to zestaw trzech bramkarzy. Jeden to nastoletni gołowąs, który dopiero podpatruje fach, terminuje u mistrza bramkarskiego, ucząc się zachowań, odzywek i zagrywek. Trzeci to nestor, weteran, który powoli przygotowuje się do roli trenera bramkarzy, prawdziwy ojciec dla pozostałej dwójki, który dzieli się doświadczeniem, ale i dużo wymaga od młodszych kolegów. No i ten drugi, podstawowy bramkarz, stojący od deski do deski. Formuła z mistrzem, czeladnikiem i początkującym terminatorem to praktycznie jedyna zdrowa formuła - o ile każdy zna swoją rolę, akceptuje ją i w pełni się jej poświęca.</p>

  <p>Natomiast nie ulega wątpliwości, że ze względów sportowych każdy trener chciałby dwóch równych, rywalizujących ze soba bramkarzy, którch wzajemne podszczypywanie się mogłoby przynieść korzyść zespołowi. Może stąd to powiedzenie, że bramkarz musi być trochę szalony?</p>

  <p>Żeby unieść zaplanowany przez futbol tragiczny dylemat rezerwowego bramkarza, trzeba być trochę szalonym. Albo cynicznie okrutnym, bo warto pamiętać, że bycie cynicznie okrutnym to może nie najlepsze z dostępnych, ale zawsze jakieś wyjście.</p>

  <div style="text-align: center; margin-top: 3rem; margin-bottom: 2rem;">
    <a href="https://www.youtube.com/@Tetrycy" target="_blank" style="text-decoration: none; color: crimson; font-weight: bold; font-size: 1.5rem; display: block; padding: 1rem; border: 2px solid crimson; border-radius: 8px; transition: all 0.3s ease;">
      OGLĄDAJ TETRYKÓW NA KANALE TETRYCY
    </a>
  </div>

</body>
</html>
