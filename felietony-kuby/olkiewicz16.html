<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #16</title>
  <meta name="description" content="Felieton o Święcie Niepodległości i współczesnej Polsce" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #16">
  <meta property="og:description" content="Jak co środę... JAKUB OLKIEWICZ #16">
  <meta property="og:url" content="Jak co środę... JAKUB OLKIEWICZ #16">
  <meta property="og:site_name" content="Jak co środę... JAKUB OLKIEWICZ #16">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #16</h1>
          <time itemprop="datePublished" datetime="2025-11-12">12.11.2025</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio4.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Piszę te słowa w ciepłym mieszkaniu na pięknym blokowisku, projektowanym i budowanym jeszcze w czasach, gdy między blokami udawało się zmieścić kawałek trawnika, a nie inny, niższy blok. Nie pada mi na głowę, a co więcej - nie pada również sąsiadom z najwyższego piętra. Grzejniki są ciepłe, rozkręcone na "piątkę", bo tak zawsze administracja prosi na początku okresu grzewczego. W lodówce mam pełno jedzenia, w drugim pokoju na piętrowym łóżku śpią dwaj młodzi, zdrowi i solidnie nakarmieni Polacy, uczęszczający do dwóch kapitalnych placówek edukacyjnych. Starszy zaczyna już operować typowo polskim, zgryźliwym sarkazmem. Młodszy z kolei, dzięki pracy z panią logopedą w państwowym przedszkolu, zaczyna szeleścić jak przystało na każdego czciciela brzmienia polszczyzny. Proszę, przeczytajcie to sobie na głos, sami dołączycie do naszego zakonu wyznawców języka ojczystego.</p>
          <p>Piszę te słowa, bo do tego między innymi zostałem delegowany przez moich szefów, których jest aktualnie jakoś ponad dwa tysiące. Ponad dwa tysiące osób znalazło w swoich portfelach kwotę, którą jest w stanie przeznaczyć na rozrywkę ze strony Leszka Milewskiego, Matiego oraz mojej. My oczywiście dzięki temu jesteśmy w stanie zapłacić liczne ubezpieczenia zdrowotne, a dzięki Bogu również podatek dochodowy. Im jestem starszy, tym bardziej doceniam to błogosławieństwo - z jednej strony bowiem czuję, że jakoś się zrzucam na te wszystkie wygodne, równe drogi ekspresowe, z drugiej - czuję, że mam dochód. I teraz już jestem w pełni świadomy, że to ogromny przywilej wobec dużej części świata.</p>
          <p>W sytuacji takiej jak ja jest więcej osób - codziennie mijam sklepy poszukujące pracowników, biurowce, które zagarniają dla siebie coraz więcej miasta, restauracje, które wyskakują i znikają jak te dżdżownice w grach zręcznościowych w salonach z lat dziewięćdziesiątych. Wielu spośród nas nie pada na głowę, wielu spośród nas włączyli już w bloku ogrzewanie. Wielu spośród nas płaci podatek dochodowy.</p>
          <p>Parę godzin temu, czekając, aż żona wyjdzie z pracy, poszedłem z chłopakami na spacer na nowy dworzec Łódź Kaliska, pachnący jeszcze świeżością, wyposażony w placyk z nowymi ławeczkami i zadaszonym parkingiem dla rowerów. Na specjalnej metalowej tabliczce jest nawet wyryty (!) w metalu (!!!) plan toalet, z zaznaczonymi alfabetem Braille'a wszystkimi przeszkodami i udogodnieniami. Tak, jest tam też trochę pusto, ale przede wszystkim jest tam czysto, świeżo, jest tam inaczej, niż było przez wiele lat mojego życia. Czekaliśmy zresztą pod stadionem ŁKS-u, 18-tysięcznikiem pod tym świętym dla mnie adresem al. Unii 2. Nie chcę porównywać tego, co widzę dziś z tym, co oglądaliśmy z tatą podczas mojej pierwszej wycieczki na mecz z Porto w 1994 roku - nie przekraczajmy jednak tej granicy banałów i truizmów, przy opisywaniu drogi, jaką przebyła Polska w ostatnich latach.</p>
          <p>Ale ten cały kompleks, basen Fala, wciąż zaskakujący nowymi atrakcjami, park na Zdrowiu, gdzie zamiast wysłużonego lunaparku jest nowoczesny zestaw darmowych placów zabaw... Może i lepiej, że w tym roku akurat tak wypadło? Zazwyczaj jesteśmy z dzieciakami gdzieś, gdzie pamięć o 11 listopada kultywuje się wspólnie, w dużej grupie - kiedyś na Marszach Niepodległości, ostatnio na łódzkich piknikach patriotycznych czy innych imprezach z udziałem wojskowych. Teraz był czas, by się przespacerować w najbardziej banalnym miejscu, które przecież odwiedzamy dosłownie co trzy, cztery dni. Ale tym razem można było się rozejrzeć. Dostrzec szczegóły. Pomyśleć chwilę o tym, gdzie tak naprawdę jesteśmy.</p>
          <p>A jesteśmy w czystym, miłym, zadbanym mieście. Na głowy nie spadają nam pociski. Nikt ich też raczej nie wystrzeliwuje z broni palnej na ulicach. Jest na tyle bezpiecznie, na ile może być bezpiecznie w prawie milionowej aglomeracji, bo tylu nas pewnie jest po zliczeniu jeszcze zgierzan, pabianiczan, mieszkańców Konstantynowa, Aleksandrowa czy Ksawerowa. Wyjeżdżając w dowolnym kierunku jedziemy drogą ekspresową, z której dość szybko przesiadamy się na autostradę. Ale nawet odbijając gdzieś w bok jest szansa, że trafimy na malutką mieścinkę, która nie składa się jak kiedyś ze sklepu, kościoła i kurnika - teraz będzie tam też orlik, zielona siłownia oraz ścieżka rowerowa i panele słoneczne. Co więcej - wielu z nas ma tam czym pojechać, bo na auto może sobie pozwolić coraz więcej osób.</p>
          <p>Chyba każdy widział ten krótki, fantastycznie zmontowany filmik ze wzruszającym wyznaniem jednego z Polaków starej daty. "W najśmielszych moich marzeniach nie przypuszczałem, że dożyję tych lat wspaniałych, kiedy dziś, mamy wolną, niepodległą, ukochaną, naszą Ojczyznę". Od razu przypomniałem sobie program, który nagraliśmy z Leszkiem kilka tygodni temu, play-offy województw. Opisywaliśmy wtedy miasto po mieście, region po regionie, w teorii tworząc rywalizację pomiędzy szesnastoma województwami, a w praktyce - malując obraz prawdopodobnie najpiękniejszego państwa w historii istnienia cywilizacji. Może mogłoby nam rzucić rękawice Imperium Rzymskie, ale czy Imperium Rzymskie miało molo w Sopocie? Czy miało plażę we Władysławowie? Czy wybudowało modernistyczny budynek na Śnieżce? Okej, naprawdę fajnie wyglądały te brytyjskie podboje to tu, to tam, ale czy w Londynie mieli Bieszczady? Czy na Tamizie były choć w połowie tak efektowne wodospady, jak te na Kamieńczyku przy ujściu Ciekotki?</p>
          <p>Pamiętam wówczas lokalnych patriotów na czacie, podrzujących kolejne propozycje dotyczące ich małych Ojczyzn. Spójrzcie na naszą bydgoską Wenecję. Hej, zapomnieliście o Malborku. Panowie, sprawdźcie sobie jak wygląda wyspa na Jezioraku i dopiero się zabierajcie do oceny Warmii i Mazur. Gdyby program trwał tydzień, nadal nie omówilibyśmy nawet połowy atrakcji, które oferuje nasze państwo.</p>
          <p>Co więcej, po tym państwie wspaniałym chodzi też wspaniały naród, a nawet część ludzi, co stanowi zdecydowany progres w stosunku do ocen niektórych osób sto lat wstecz. Bo tak się składa, że ktoś to wszystko zbudował i ktoś za to wszystko odpowiada. Wiem, że na co dzień głównie narzekam, że surfowanie na fali nostalgii to właściwie ten spośród sportów, w którym czuję się najlepiej i wyglądam najmocniej. Ale może właśnie dlatego w takie dni, sam sobie wydaję się bardziej wiarygodny. Bo nie mogę udawać, że nie zauważam - "ktoś", kto to wszystko zbudował to ty. Ja. Ten typ w internecie, z którym się wczoraj obrażałeś pod postem jakiegoś polityka, ta kobita, która napisała "świnia" pod zdjęciem jednego z polityków i sami sobie dobierzcie którego. Jakkolwiek na to spojrzeć - to my wszyscy razem doprowadziliśmy to państwo do miejsca, w którym jest.</p>
          <p>Lewicowi działacze, którzy dbają o ekologię, środowisko i jakość powietrza. Konserwatywni aktywiści zbierający z Caritasem kolejną paczkę dla rodzin w kryzysie. Januszeksy, korpo, drobne rodzinne firmy, kobiety z własnym salonem piękności, mężczyźni z usługami transportowymi. Różni nas na co dzień wszystko, poglądy na kwestie obyczajowe, związane z gospodarką, osąd sytuacji geopolitycznej i militarnej. Łączy nas fakt, że każdy w jakiś sposób dorzucił drewna do ogniska z wciąż płonącą mocnym żarem polskością. Część pewnie zaszkodziła w ten czy inny sposób, część zahamowała rozwój, niektórzy w bardziej umyślny i zaplanowany sposób, a niektórzy niezgrabnie, bez złych intencji zaszkodzili naszym wspólnym sprawom. Ale przecież już od Fausta wiemy, że nawet zło czasem jest potrzebne - choćby po to, by siły dobra miały swój poligon i plac manewrowy.</p>
          <p>Każdy z nas dorzucił swoją złotówkę, każdy z nas dorzucił kawałek siebie - swojej pracy, swojej nauki, swojego wykształcenia, swojego wychowania. Na to, co dzisiaj nas otacza, pracowały zresztą całe pokolenia, na to, czego dzisiaj doświadczamy, składa się zbiór decyzji, poświęceń, składają się na to wygrane i przegrane bitwy, wygrane i przegrane rokowania. Czasem wygrywaliśmy, a czasem zyskiwaliśmy nauczki. Czasem osiągaliśmy zyski, czasem doświadczenie. Nie chcę zabrzmieć jak napis w wyremontowanej kuchni gdzieś w apartamentowcu na zamkniętym warszawskim osiedlu, ale tak, "wszystko było po coś".</p>
          <p>Nie będę oczywiście nikogo oszukiwał, że jest idealnie, nawet nie napiszę, że jest dobrze. Szczególnie, że część problemów nie zna granic państw ani kontynentów, pod wieloma względami jesteśmy tylko listkami, które fruwają pod dmuchawą kilku największych mocarstw.</p>
          <p>Ale wczoraj, jedenastego dnia listopada, w Święto Niepodległości, poczułem wyjątkowy rodzaj dumy. Łatwo jest być dumnym z setek bohaterów, stojących w równym szeregu pomników, których kryształowe biografie przerabialiśmy od pierwszych klas szkoły podstawowej. Nie ma nic prostszego niż odczuwać dumę z odważnych obrońców granic, próbujących powstrzymać przeważające siły wroga. Nie jest żadnym wyzwaniem uronienie łzy, gdy po raz kolejny słuchamy opowieści o życiu i śmierci Witolda Pileckiego, nie stanowi zaskoczenia wzruszenie dzieci, wsłuchanych w opowieść o Maksymilianie Kolbe. Prosto jest zachwycić się porażającym majestatem Tatr, pełnym powagi skupieniem pielgrzymów na Jasnej Górze, misternymi wykończeniami Pałacu Poznańskiego. Łatwo jest kochać Polskę z plakatów dzieciaków w szkole - Polskę zatopioną w bieli i czerwieni, Polskę z przewodników turystycznych, Polskę z pomników największych w naszej historii.</p>
          <p>Nieco trudniej zauważyć, że pokochać można też drogi ekspresowe, przyjemną obsługę w Urzędzie Skarbowym, programy darmowych badań dla osób w grupie ryzyka, skromną podwyżkę dla nauczycieli, pana grajka, który realizuje swoje hobby na jednej z głównych miejskich arterii, swój lokalny klubik z wymierającego 20-tysięcznego miasteczka.</p>
          <p>Miliony ludzi walczyło o to, byśmy byli w tym miejscu. W ciepłych mieszkaniach, w których nie przecieka dach, w szkołach, w których nauczycielki języka polskiego uczą nas najpiękniejszego i najbardziej plastycznego języka świata, na uczelniach, gdzie możesz pomyśleć, co tylko chcesz, a powiedzieć niewiele mniej.</p>
          <p>Byśmy byli w Polsce, za którą zawsze warto było umrzeć, ale teraz też warto, cholernie warto w niej żyć.</p>
        </div>
      </article>
    </main>
  </div>
</body>
</html>
