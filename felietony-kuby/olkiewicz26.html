<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #26</title>
  <meta name="description" content="Felieton o finale Pucharu Narodów Afryki i Michale Polu" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #26">
  <meta property="og:description" content="Jak co środę... JAKUB OLKIEWICZ #26">
  <meta property="og:url" content="Jak co środę... JAKUB OLKIEWICZ #26">
  <meta property="og:site_name" content="Jak co środę... JAKUB OLKIEWICZ #26">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #26</h1>
          <time itemprop="datePublished" datetime="2026-01-09">09.01.2026</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio14.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>- Kurczę, Michał, ale nam się mecz trafił, co, ależ historia! - zawołałem podekscytowany, odwożąc Michała Pola na dworzec PKP, by w filmowym stylu zdążył na ostatni niedzielny pociąg z Łodzi do Warszawy. Była 22.27, wiem dokładnie, bo odpalone mapy Google wskazywały, że do celu jeszcze sześć minut, czyli do odjazdu pociągu równo trzynaście. To był jeszcze moment, by w miarę spokojnie rozmawiać o czymkolwiek innym, niż z którego peronu odjedzie pociąg i jak najlepiej zaparkować, by dystans do przebiegnięcia był jak najkrótszy.</p>
          <p>- Kuba, ale tej pierwszej połowy to my prawie w ogóle nie oglądaliśmy - uśmiechnął się bardziej doświadczony dziennikarz.</p>
          <p>I bardzo, bardzo dobrze, że jej prawie w ogóle nie oglądaliśmy.</p>
          <p>Historia wyglądała tak, że w ramach współpracy z firmą Betlcic komentowaliśmy we trzech finał Pucharu Narodów Afryki, co zresztą możecie obejrzec na youtube'owym koncie Betlcica. Ale jak to z Michałem Polem bywa - od momentu, gdy Mati podłączył mu mikrofon, rozpoczął się wielki rwący potok anegdot, tym razem tematycznych, bo związanych z licznymi wizytami Michała na Czarnym Lądzie. Już wcześniej, gdy wraz z Leszkiem gościliśmy Michała na kanale Tetrycy, wyczuliśmy, że Michał żył praktycznie każdym z dostępnych żyć, przeżył większość spośród przygód dostępnych Polakowi, odwiedził każde z opisanych na oficjalnych mapach miejsc, a pewnie i parę takich, które jeszcze dokładnie opisane nie są. Żeby nie spisywać wam tutaj biografii legendarnego dziennikarza (mam nadzieję, że zrobi to w swoim czasie Leszek), dam tylko zajawkę: kilkuletni Michał złapał jakąś paskudną bakterię w warszawskim szpitalu, groziła mu amputacja, ale cudownie uratowano mu dłoń w Anglii, gdzie poddał się bardzo długiemu leczeniu, a dla tamtejszych doktorów stanowił prawdziwą ciekawostkę, bo w tamtejszym systemie zdrowia tego typu zakażeń już właściwie nie było.</p>
          <p>Wiedzieliśmy, że na domówce też wystarczy rzucić dowolne hasło, na przykład: Olisadebe! A przed nami roztoczy się obraz biednych suburbii Lagos, gdzie przestępstwa, samosądy i biali dziennikarze w lokach mieszają się z przepychem ambasad i szczerą radością tamtejszego futbolu. I tak się stało, przez grubo ponad godzinę omawialiśmy m.in. losy Michała Pola na dnie wyschniętego jeziora gdzieś na marokańskiej części Sahary, gdzie pędząc pełną prędkością Toyotą należącą do sponsora rajdu wyrżnął w kamienny kurhan, nieomal kończąc swoją przygodę ze światem. Omawialiśmy historię ochroniarza z karabinem, który poza bronią palną uzbrojony był w specjalny woreczek, dzięki któremu omijały go kule. Usłyszeliśmy o miejscu, które jest nazywane "grobem białego człowieka".</p>
          <p>Wyobrażam sobie, że w pierwszych 45 minutach meczu Maroka z Senegalem pada siedem goli, jeden lepszy od drugiego, Mane uderza przewrotką, Diaz odpowiada nożycami, Hakimi zakłada siatkę zagraniem piętą, Ndiaye odpowiada dośrodkowaniem krzyżakiem. Byłoby super, byłoby naprawdę fajnie, ale przecież nie wysłuchalibyśmy trzeciej części tego, co Michał mógł opowiedzieć w trakcie meczu nudnawego. Pierwsza połowa była idealna jako podkład pod kawalkadę pojazdów - tej rozbitej na dnie wyschniętego jeziora Toyoty, bryczki, z której ktoś wyrwał Rafałowi Stecowi laptopa, motocykli, które obserwował Pol w roli korespondenta na rajdzie Paryż-Dakar. No dobra, pierwsze 80 minut.</p>
          <p>Ale tu właśnie trzeba podkreslić, dlaczego trafił nam sie mecz idealny. 120 minut bezładnej kopaniny, a potem emocjonujące rzuty karne to byłby jednak spory niedosyt. Nawet gdybyśmy namówili nie tylko Michała Pola, ale jeszcze Andrzeja Strejlaua i Dariusza Szpakowskiego, by wyłącznie wymieniali się anegdotami o Afryce przez pełne 120 minut - no to w sumie po co byłby nam ten meczowy podkład. To trochę tak jak z ciastem na pizzy - najbardziej liczą się składniki, ser, sosy, ostra papryka, ale to nie znaczy, że można zjeść pizzę zupełnie bez ciasta, albo z ciastem spalonym, gumowatym, twardym czy nieświeżym.</p>
          <p>Maroko i Senegal idealnie odegrały swoje role, bo taktownie ustąpiły sceny na te 80 minut z hakiem, na ten czas opowieści, śmiechu, czasem też zadumy nad różnicami kulturowymi czy kruchością ludzkiego życia, bo i takie tematy nam się przytrafiły. Ale potem Maroko i Senegal niemal na sygnał uznały: dobra, wygadali się, do roboty.</p>
          <p>Bo przecież nie ma naiwnych, nikt nie będzie rozmawiał o tym, jaki był to mecz. Za to praktycznie każdy w tym tygodniu rozmawiał o tym, jaką historię napisał ten mecz.</p>
          <p>Zaczęło się już długo przed pierwszym gwizdkiem. Gospodarze, Maroko, trochę już właściwie przedsionek Europy, wielkie gwiazdy światowego formatu w składzie, w tym oczywiście Achraf Hakimi oraz Brahim Diaz, który dla zaszczytu reprezentowania Maroka zrezygnował z występów dla kadry Hiszpanii. A w barwach tej ostatniej Diaz strzelił nawet gola w towarzyskim meczu z Litwą. Ostatecznie zdecydował się na reprezentowanie państwa z północnej części Afryki, idąc śladami Ziyecha, a trochę w kontrze do Lamine Yamala, który też ma korzenie m.in. w Maroku. Po drugiej stronie Senegal. Zdecydowanie dalej od Europy, zdecydowanie mniej rozpoznawalnych postaci, a największa gwiazda, legenda i kapitan, to już 33-letni Sadio Mane, od trzech sezonów gdzieś na poboczach powaznego futbolu. Oczywiście ludzie na co dzień interesujący się zagraniczną piłką znają pewnie wszystkich Senegalczyków, Marokańczyków, a nawet reprezentantów Gabonu, w tym wypadku jednak moje ograniczone zainteresowanie zagranicznym futbolem jest błogosławieństwem - bo opowiadam o tym meczu jak laik.</p>
          <p>A laik widział dziadziusia Sadio Mane toczącego nierówną walkę z takimi kozakami jak Hakimi czy Diaz.</p>
          <p>Według Transfermarktu wyjściowa jedenastka Senegalu była warta o jakieś 50 milionów euro mniej niż ich jedenastu rywali z Maroka. A przecież Maroko grało u siebie. A przecież Maroko miało już "na sumieniu" parę organizacyjnych drobnostek, które miały ułatwiać życie gospodarzy, a nieco utrudniać robotę dla gości. Senegalska federacja jeszcze przed meczem oskarżała gospodarzy m.in. o celowe zmniejszenie ochrony przejazdów zespołu gości, przez co cały czas mieli bardzo bliski kontakt z kibicami Maroka. Senegalczycy narzekali również na hotel oraz ograniczanie i przeciąganie w czasie decyzji dotyczących obiektów treningowych. Wisienką na torcie sążnistego oświadczenia jest skarga, że Marokańczycy udostępnili federacji swoich rywali tylko dwa "najdroższe" miejsca VVIP, bez możliwości dokupienia kolejnych wejściówek na tym sektorze.</p>
          <p>Nie oszukujmy się, wszystko pisało się pod romantyczne starcie faworyzowanych, ale i grających nie do końca fair "prawie-Europejczyków" z radosnymi, choć ciemiężonymi Senegalczykami. A historia końcówki meczu tylko tę narrację podkręcała. Moim zdaniem przy golu dla Senegalu był faul, obrońca został po prostu popchnięty przed strzałem, podobnie też uważam, że łapanie za szyję rywala we własnym polu karnym to rzut karny - nawet jeśli ten rywal dodał sporo od siebie. Miękkie faule, może nawet "faule ery VAR", ale jednak - faule. Natomiast to faule Senegalczyków, naszych skromnych Robin Hoodów, na Marokańczykach, którzy już gładko weszli w rolę przynajmniej Szeryfa z Nottingham, a może i kardynała Richellieu. Nic dziwnego, że chcieliśmy tu widzieć raczej sędziego ciągnącego za uszy gospodarzy finałowego starcia.</p>
          <p>Tu jednak jeszcze nie zaczynała się właściwa historia, bo jednak mimo nieodpartego uroku bitw zbiorowych, z udziałem wielkich armii, prawdziwie filmowa fabuła musi mieć bohatera z imieniem i nazwiskiem, bohatera z mocno zarysowanym życiorysem, tego Faramira, który wyjdzie z szeregu identycznych żołnierzy Gondoru, tego Sonny'ego, który opuści równy szereg robotów. Najpierw jest pan sędzia, który cierpliwie znosi protesty Senegalczyków, a ci, ignorowani przez arbitra, postanawiają zejść do szatni. Jak w klasycznym scenariuszu - narasta chaos, jest coraz więcej napięcia, zaczyna pachnieć katastrofą, bo czymś takim byłby walkower oddany w finałowym spotkaniu na mistrzostwach kontynentu. Wszystko ma oczywiście szeroki kontekst, bo przecież Afryka walczy ze stereotypami, Afryka próbuje udowodnić światu, że jest gotowa na największe wyzwania organizacyjne, łącznie z mundialem, który już za 4 lata ma się odbyć również w Maroku.</p>
          <p>Z jednej strony mamy już bardzo nowoczesne stadiony, piłkarzy na najwyższym światowym poziomie, coraz rzadsze awantury o pieniądze, powołania, coraz mniej strzelanin i innych awantur, które przecież stanowiły niemal nieodłącznego towarzysza różnych turniejów PNA. A z drugiej ryzyko, że w finale jedna z drużyn obrazi się na sędziego i pojedzie do domu.</p>
          <p>No ale jest Aragorn. Jest Sadio Mane, który jako kapitan na oczach realizatorów telewizyjnych mocno klepie się w pierś, zdobioną symbolami Senegalu. Reprezentuję swój kraj i będę reprezentował swój kraj niezależnie od okoliczności, do samego końca, do chwalebnego triumfu, ale i do druzgocącej porażki. Mane namawia kumpli - dograjmy to. Mamy już bohatera pozytywnego.</p>
          <p>Wtedy na scenie pojawia się antagonista, złoty dzieciak z Realu, Brahim Diaz, sam poszkodowany przy rzucie karnym, poszkodowany w taki sposób, że część osób już lży go na Twitterze od zasranego aktorzyny, parszywego symulanta. Diaz uderza z jedenastu metrów podcinką. Kompromituje się w sposób, w jaki kompromitował się zawsze Biff w kolejnych częściach Powrotu do przeszłości. Senegal nabiera wiatru w żagle, Senegal dziękuje Sadio Mane za wiarę, że warto walczyć do końca.</p>
          <p>Gol w dogrywce, szarpaniny rezerwowego bramkarza o ręcznik, toczone z chłopcami od podawwania piłek - to już tak naprawde didaskalia. To była historia wielkiego Mane i godnego współczucia Diaza - bo przecież gdy antagonista już wszystko spartolił, gdy antagonista już przegrał, to i z nim zaczynamy sympatyzować - zwłaszcza, że według doniesień DAZN Diaz był w szatni absolutnie załamany, przepraszał, płakał i żałował swojej decyzji, by w tak ważnym momencie tak ważnego meczu wybrać aż tak ryzykowny strzał.</p>
          <p>Raju, w piętnastej minucie meczu słuchaliśmy z rozdziawioną szczęką, jak Michał Pol gonił po wzgórzu złodziei, kompletnie zapominając, że we wszystkich podróżniczych poradnikach punkt pierwszy to "nie graj szefa, nie udawaj bohatera, nie umiesz omijać kul". W końcówce dogrywki obserwowaliśmy, jak Sadio Mane w czysto piłkarski sposób niszczy zło.</p>
          <p>Intensywnie myślę o tym wszystkim, co się zdarzyło i zaczynam dostrzegać, że to po prostu tak musi być, to po prostu musi tak pozostać.</p>
          <p>Różni filozofowie futbolu zastanawiają się, czy nie powinniśmy meczów trochę skrócić, czy nie powinno się im dodać jakichś fajerwerków, może większe bramki, może większa tolerancja przy spalonych, może piłka niech się świeci na różowo, a linie boczne będą wyznaczane ledowymi lampkami? A potem zjawia się właśnie taki finał Pucharu Narodów Afryki. Te 80 minut nudy było równie potrzebne, jak późniejsza absolutnie szalona godzina. To pudło jednego z Senegalczyków z piątego metra było równie potrzebne jak nieudana podcinka Diaza, ta awantura z ręcznikiem była równie ważna dla całego meczu jak klimatyczne opowieści Michała Pola.</p>
          <p>Spójrzmy na to chłodnym okiem - futbol nigdy nie zmieści się do rolki instagramowej, futbolu nigdy nie sformatujemy pod dzisiejsze przebodźcowane mózgi. Nie jesteśmy fizycznie w stanie stworzyć sytuacji, w której od pierwszego do ostatniego gwizdka utrzymujemy pełną uwage milionów widzów na całym świecie. Futbol nie musi się zmieniać, bo wciąż nie chodzi wyłącznie o to, ile trwa i jaką jakość prezentuje nam samo widowisko sportowe. Chodzi o to, co nam opowiada. Tak jak w księgarniach: znajdziemy cegły na 1000 stron, wielotomowe historie z dziesiątkami postaci uwikłanych w setki przygód, ale i doskonałe opowiadania na kilka tysięcy znaków. Pozycje, gdzie trwa wirtuozerska zabawa słowem, takie, gdzie na pierwszy plan wychodzą zwroty akcji co pięć stron. Ale i leniwie opowiadane życiorysy, gdzie najmocniejsze akcenty padają po 300 stronach mozolnego budowania anturażu pod finałową scenę.</p>
          <p>Czasem idealny mecz to 5:3 w meczu Manchesteru City z AS Monaco, gdy Glik i Mbappe zaczynali drogę do półfinału Ligi Mistrzów. Czasem idealny mecz to 1:0 Senegalu z Marokiem, gdzie piłka nożna była nie na pierwszym i nie na drugim, ale gdzieś na czwartym planie, przyćmiona przez ręczniki, jujumanów, polityczne napięcia na światowej arenie, organizycjny bałagan i różnice pomiędzy Afryką Północną i resztą kontynentu. Czasem to rollercoaster, czasem to zamek strachów, gdzie prawdziwa zabawa zaczyna się po dłuższym okresie ciszy.</p>
          <p>Kurczę, Michał, naprawdę nam się mecz trafił. Nawet, jeśli ja nawet tego zwycięskiego gola dla Senegalu ostatecznie nie widziałem.</p>
        </div>
      </article>
    </main>
  </div>
</body>
</html>
