<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #29</title>
  <meta name="description" content="Felieton o Super Bowl i dwóch half-time show" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #29">
  <meta property="og:description" content="Jak co środę... JAKUB OLKIEWICZ #29">
  <meta property="og:url" content="Jak co środę... JAKUB OLKIEWICZ #29">
  <meta property="og:site_name" content="Jak co środę... JAKUB OLKIEWICZ #29">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #29</h1>
          <time itemprop="datePublished" datetime="2026-02-11">11.02.2026</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio17.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Kiedyś byłem przekonany, że finał Super Bowl to najbardziej amerykańska z amerykańskich rzeczy, bijąca na głowę nawet tę słynną burgerową reklamę. Wczoraj sporo się jej zresztą naszukałem, okazało się, że jest cała seria, ale do mnie najbardziej przemawia ta, na której na bliskim planie znajduje się burger. Potem okazuje się, że jest spożywany na pace wielkiego pick-upa, wymalowanego w gwiazdki i paski. Pick-up stoi na lotniskowcu, a lotniskowiec u wybrzeża zapełnionego wieżowcami, nad którymi wzbijają się myśliwce wojskowe w towarzystwie fajerwerków rodem z 4 lipca.</p>
          <p>Tak amerykańskiej Ameryki nie ma nawet w serii GTA, gdzie przecież twórcy trochę za punkt honoru stawiają sobie upchnięcie jak największej liczby kulturowych i społecznych odniesień, fundując nam niejako USA w soczewce, albo chociaż "przegląd current things" w Stanach Zjednoczonych.</p>
          <p>Gdzieś na tej trasie między wielkim hamburgerem, nieprawdopodobnie wielkim autem z obłędnie mocnym silnikiem, sunącym powoli po niewiarygodnie szerokiej autostradzie w absolutnie nieziemskim korku widziałem Super Bowl i oczywiście przerwę w trakcie Super Bowl. Gdy Kuzyn Avi, jedna z moich ulubionych postaci w filmie "Przekręt" charakteryzuje Londyn, wykrzykuje bezradny: Londyn, no wiecie, ryba z frytkami, filiżanka herbaty, kiepskie żarcie, jeszcze gorsza pogoda, Mary pieprzona Poppins, Londyn!</p>
          <p>Nie wiem, jakie dokładnie zmieściłbym elementy w wyliczance dotyczącej USA, pewnie znalazłbym miejsce dla Michaela Jordana (może w miejsce Mary Poppins?), może Hollywood, może Statua Wolności, ale gdzieś poza tym - właśnie Super Bowl. Być może to wina mojej ignorancji, być może kwestia tego, że pewne tematy jednak tliły się gdzieś w kąciku bardzo daleko od głównego nurtu informacji. Ale jednak - wydawało mi się, że to coś w stu procentach amerykańskiego, coś tak amerykańskiego, że wykraczającego poza zwykłe amerykańskie konflikty. Znamy to przecież doskonale, na co dzień kłócimy się o Widzew czy ŁKS, ale praktycznie każdy jest zgodny, że derby Łodzi powinny być rozgrywane w Ekstraklasie.</p>
          <p>I tak postrzegałem ten Super Bowl. Jako coś, a może nawet Coś, co w równym stopniu przyciąga przed telewizor 56-letniego Johna z Arizony, jak i 21-letniego D'Shawna z przedmieść Nowego Jorku. Że na co dzień politycy mogą sobie skakać do gardeł, na co dzień dziennikarze polityczni mogą budować te coraz wyższe mury, za którymi kryją się coraz bardziej oddalone od siebie plemiona komentatorów. Ale jest Super Bowl, jest przerwa w Super Bowl, gdzieś w tle leci hymn, zapewne śpiewa go Mariah Carey albo Beyonce, łza płynąca po poliku wzruszonego Johna ma jednak tę samą barwę, co łza zmiażdżona w kąciku oka wspomnianego D'Shawna. Na co dzień różni ich wszystko, ale na te kilka godzin, czy ile tam trwa właściwie Super Bowl, łączy ich ten wielki burger na tym wielkim pick-upie, zaparkowanym na równie wielkim lotniskowcu.</p>
          <p>Tak, pamiętam sprawę Colina Kaepernicka, pamiętam wypowiedzi Donalda Trumpa po jego geście w trakcie hymnu, pamiętam też dalszy ciąg jego kariery i pytania o to, gdzie tutaj sport z polityką wszedł w dość mocną kolizję - kto był temu najbardziej winny, a kto za to najbardziej oberwał. Ta sprawa ciągnęła się przecież dobre 4 sezony, a sam Kaepernick z jednej strony już nie zagrał, a z drugiej - zyskał chociażby kontrakt z Nike. Z jednej strony procesował się z władzami NFL, z drugiej stał się symbolem, a w jego ślady poszło wielu innych futbolistów, którzy w taki sposób wyrażali swój protest.</p>
          <p>Mimo że całość miała miejsce dziesięć lat temu i faktycznie z dzisiejszej perspektywy mogła być jakimś kamykiem uruchamiającym lawinę - to jednak wciąż żyłem w przeświadczeniu, że najbardziej amerykański z amerykanskich sportów bardziej łączy niż dzieli, bardziej utwierdza w przekonaniu, że warto być amerykańskim Amerykaninem, niż wpędza w poczucie winy, że są przynajmniej dwa różne obozy zupełnie różnych, niemal obcych sobie obywateli USA. Zresztą, czy sprawa Kaepernicka tego po części nie udowodniła? Ostatecznie ani liga nie zawieszała tych, którzy powtarzali jego gest (a m.in. o to apelował Donald Trump), ani też nie wróciła po usługi Kaepernicka. Polityka politką, a NFL musi trwać - trwać zarówno dla czerwonych, jak i niebieskich.</p>
          <p>Wiem, że po drodze sporo się działo. Były protesty BLM. Był zamach na kandydata na prezydenta. Jest Minnesota, jest Grenlandia, jest cała gama zdarzeń, które z perspektywy polskiego sebiksa, którym się czuję, wydają się nie do ogarnięcia umysłem ni sercem. No ale z tym Super Bowl to dajcie spokój. Przecież to nie jest taki zwyczajny sport - w przeciwieństwie do koszykówki, gdzie coraz śmielej karty rozdają Europejczycy, a sama NBA przymierza się do projektu NBA Europe, w przeciwieństwie do piłki nożnej, która w USA to wciąż towar importowany - futbol amerykański jest, cóż, amerykański. Ani w hokeju, gdzie aż roi się od Kanadyjczyków, ani w koszykówce z tym gigantycznym Francuzem i nonszalanckim Serbem, ani w piłce nożnej, gdzie wciąż największą gwiazdą jest Argentyńczyk, nie ma takiego stężenia gwiazdek i pasków. Dlatego przy całej swojej ignorancji, do której szczerze się przyznaję - sądziłem, że Super Bowl pozostawiono w spokoju.</p>
          <p>Może moją czujność uśpił ubiegły rok? Występ Kendricka Lamara w przerwie Super Bowl był bardzo głośno komentowany, sam zresztą obejrzałem go z pięć razy, a wejście "TV Off" to w ogóle mistrzostwo świata. Natomiast dyskusje sprzed roku przy tych dzisiejszych wydają się dość banalne. Czy Kendrick Lamar wykona swój utwór dissujący Drake'a, w którym nazywa go właściwie wprost przestępcą seksualnym? Czy przemilczy pewne wersy, czy zarapuje całość? Już po występie doszły kolejne warstwy tej dyskusji - co tam robiła Serena Williams i dlaczego jej charakterystyczny taniec C-walk był taki ważny? Przeczytałem o tym z milion artykułów, zresztą chyba jedynym tematem, który gdzieś doskakiwał do Kendricka Lamara był... sam Donald Trump. Obecny na meczu, według relacji choćby Onetu "przez część osób witany brawami, przez część gwizdami".</p>
          <p>Dziś odświeżałem sobie jeszcze artykuły sprzed roku, dotarłem choćby do mocno unifikującego spostrzeżenia - Travis Kelce, gwiazda NFL, docenił obecność Trumpa na trybunach, choć jego narzeczona Taylor Swift otwarcie wspierała demokratów w kampanii prezydenckiej. No i elegancko, dla mnie bomba, jest sobie NFL, jedni gwiżdżą, inni klaszczą, wszyscy rapują za Kendrickiem Lamarem, który zresztą niszczy na scenie rapera z Kanady, a nie z USA. Nie chcę tutaj zostać posądzony o jakiś symetryzm, szczególnie, że przecież postać grana w przerwie Super Bowl przez Samuela L. Jacksona nie pozostawiała dużego pola do interpretacji, bliżej której strony leży środek, natomiast wszystko mieściło się jakoś w moich wyobrażeniach amerykańskiego święta. Takiego amerykańskiego święta, gdzie świętuje każdy Amerykanin.</p>
          <p>Nie chcę za bardzo się wymądrzać w temacie, którego nie znam. Nie chcę rozsądzać arbitralnie kwestii, którymi zajmują się setki ludzi mądrzejszych ode mnie, a zwłaszcza - mieszkających, żyjących i oddychających w miejscu, gdzie cała dyskusja ma miejsce. Na pewno nie znalazłbym w sobie dość odwagi, by albo mocno zaprotestować przeciwko występowi niejakiego Bad Bunny'ego w przerwie Super Bowl, ani by bardzo mocno zaapelować, by już zawsze występował tylko Bad Bunny. Chcę jedynie nakreślić tło i przedstawić, jaki był finał całej sprawy. Otóż w tym roku w przerwie Super Bowl wystąpił właśnie Bad Bunny - portorykański raper, który cały swój występ wykonał po hiszpańsku. Jako że już wcześniej wielokrotnie krytykował Donalda Trumpa, zarówno jego obecność, jak i sposób zrealizowania wokalnej misji wskazywały na jasny podtekst polityczny. Szczególnie teraz, gdy swoją wypowiedź podczas niedawnych nagród Grammy Bad Bunny rozpoczął od uwag w stronę niesławnej już formacji ICE.</p>
          <p>W obliczu tego, co na co dzień wyczynia się na ulicach USA, w obliczu tego, jak wygląda rzeczywistość Ameryki Północnej ostatnich lat - jestem za krótki, by kogokolwiek oceniać, nie mam ani wiedzy, ani wewnętrznego przekonania, że z perspektywy Bałut można oceniać, co robi ze swoim państwem ten głęboko podzielony naród. Natomiast Super Bowl miał miejsce. W jego przerwie wystąpił Bad Bunny. A równolegle organizacja Turning Point zorganizowała All-American Halftime Show, czyli imprezę, na której zagrał choćby Kid Rock. Całość w formie protestu wobec Bad Bunny'ego i z mocnym posmakiem: "to my sobie zrobimy swój half-time show". Jak podaje Onet - występ Kid Rocka i piosenkarzy country obejrzało na YouTube w peaku nawet 5 milionów widzów, obecnie film ma na YT ponad 20 milionów wyświetleń.</p>
          <p>Jak już wspomniałem i zapowiadałem - nie chcę tego wszystkiego oceniać, chcę tylko jeszcze raz dobitnie podkreślić - w trakcie przerwy, na wskroś amerykańskiej przerwy w finale najbardziej amerykańskiego z amerykańskich sportów, Ameryka miała dwa konkurencyjne występy, Ameryka stwierdziła, że jedni posłuchają sobie rapu po hiszpańsku, a drudzy country na YouTube. Oczywiście przy kalibrze wszystkich poprzednich tragedii, które dotknęły USA to nie wygląda na dramat.</p>
          <p>Ale odkąd dowiedziałem się o dwóch różnych "half-time show" nie mogę się oswoić z myślą, że wszystkie mody zza wielkiej wody w końcu dopływają i do nas.</p>
          <p>Dlatego chciałbym już teraz, z całego serca zaapelować, że cokolwiek się stanie - jedzmy zawsze wszyscy ten sam żurek. Jedni z większą ilością chrzanu, drudzy z trzema, albo i czterema jajkami, ale to jest nasz wspólny żurek. Wspólnie narzekajmy na korek na Zakopiance, bądźmy wszyscy wzruszeni, że znów Maryla Rodowicz otwiera line-up na sylwestrową noc przebojów, nie czujmy wstydu, gdy coś zacznie nieprzyjemnie szczypać w kąciku oka w trakcie lektury ostatnich rozdziałów "Pana Wołodyjowskiego".</p>
          <p>Ktoś złośliwy mógłby powiedzieć, że ogólnie obserwowanie USA ostatnich kilku, może kilkunastu lat to podręcznik, w którą alejkę nie skręcać. Ale gdy patrzę jak nawet na tej najbardziej powierzchownej, najbardziej błahej płaszczyźnie dochodzi do dwóch alternatywnych half-time show, drżę o losy rosołu. Drżę o oscypka. Dygoczę o "Jeden z dziesięciu", boję się o Myslovitz.</p>
          <p>Jako dzieciak z 1990 roku nigdy nie sądziłem, że zdobędę się na tak odważne sądy 35 lat później, ale nie wszystko musimy ściągnąć z USA. Właściwie może wystarczą Bukari i Bogacz, przynajmniej w tym okienku.</p>
        </div>
      </article>
    </main>
  </div>
</body>
</html>
