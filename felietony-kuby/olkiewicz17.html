<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #17</title>
  <meta name="description" content="Felieton o Janie Urbanie i reprezentacji Polski" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #17">
  <meta property="og:description" content="Jak co środę... JAKUB OLKIEWICZ #17">
  <meta property="og:url" content="Jak co środę... JAKUB OLKIEWICZ #17">
  <meta property="og:site_name" content="Jak co środę... JAKUB OLKIEWICZ #17">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #17</h1>
          <time itemprop="datePublished" datetime="2025-11-19">19.11.2025</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio5.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Czas mija szybciej, niż można by się było spodziewać - a jego upływ w najbardziej porażający sposób widać na nieco większych analizach piłkarskich dotyczących futbolu reprezentacyjnego. Oczywiście, w klubowej piłce też da się to odczuć, gdy ktoś mówi: hej, od ponad ćwierć wieku Łódź nie była na ligowym podium piłkarskim. Biorąc pod uwagę, że w sumie nie tak dawno oba łódzkie kluby świętowały swoje stulecia, to robi ogromne, choć jednocześnie też dość przykre wrażenie. Ale w futbolu reprezentacyjnym jest jeszcze bardziej hardkorowo - bo tutaj jednostką czasu są okresy czteroletnie, pomiędzy mundialami czy Mistrzostwami Europy.</p>
          <p>Ktoś powie: byliśmy na pięciu ostatnich dużych imprezach. Brzmi to mniej więcej tak, jakby coś zdarzyło się na przestrzeni ostatniego miesiąca.</p>
          <p>Ale jeśli przypomnimy, że ostatnią imprezą, na której nas zabrakło, były Mistrzostwa Świata w Brazylii w 2014 roku, optyka totalnie się zmienia. To było nie tyle przed pandemią, nie tyle przed wojną u naszych sąsiadów, to było tuż po aneksji Krymu, w czasach absolutnie prehistorycznych. W dorosłej kadrze zadebiutował już Jan Ziółkowski- a więc gość, za którego życia zagraliśmy na ośmiu spośród dziesięciu dużych turniejów. Piłkarz Romy ostatnie mistrzostwa bez nas obejrzał jako 9-latek, wcześniejszych niepowodzeń w 2010 roku może nawet nie pamiętać. Dorosłe chłopy nie znają kadry innej niż ta, która jeździ na wszystkie turnieje. Tak, dostaje na nich w czapkę, czasem w kuriozalnych okolicznościach, ale nigdy nie ogląda czerwcowej piłki z perspektywy telewizora. A przecież po drodze wielkie imprezy, i to niejednokrotnie, opuszczali Włosi, Belgowie czy Holendrzy.</p>
          <p>Przyzwyczajamy się do dobrego dość szybko, szczególnie, że przecież i FIFA, i UEFA ułatwiają ścieżkę awansu, by kraje naszego pokroju mogły cieszyć się obecnością na turniejach częściej, niż raz na pokolenie. Paradoksalnie - to nawet nie jest jakaś wielka hiperbola, bo istnieje spore prawdopodobieństwo, że dzieciaki urodzone w 1980 roku, pierwszy świadomy turniej z udziałem Polaków obejrzeli jako 22-letnie schaby. Tak, były Igrzyska Olimpijskie w 1992 roku, ale trudno je traktować na równi z opowieściami starszyzny o mundialowych medalach.</p>
          <p>Polski kibic zdążył więc rozbestwić i uznać za naturalne posiadanie niespotykanego luksusu, jakim jest wieczna obecność na dużych imprezach. Tak długie nieprzerwane passy kwalifikacyjne rzadko dotyczą reprezentacji aż tak chwiejnych jak nasza - zwłaszcza, że gramy jednocześnie w najsilniejszej strefie, gdzie ambicje średniaków sięgają najwyżej. Nie jesteśmy krajem, który naturalnie czerpie ze swojej ligi - jak mocarze z TOP 5 czy Portugalczycy albo Holendrzy. Nie jesteśmy uprzywilejowani historycznie i pod względem liczebności rywali - jak niektóre państwa ze strefy CONMEBOL czy z Azji. A jednak - jesteśmy, trwamy, jedziemy, choć zgryźliwy powiedziałby raczej: "zaliczamy" czy "odhaczamy" kolejne turnieje.</p>
          <p>Ludzkość - albo przynajmniej część ludzkości, wybaczcie uogólnienie - jest skonstruowana w taki sposób, że przy przedłużającym się okresie hossy, przy dość długim utrzymywaniu niezłej kondycji, zaczyna szukać okazji do ryzyka, okazji do przeżycia szalonych przygód, odmiennych od stałej i bezpiecznej codzienności. Hotele all-inclusive w Egipcie czy Grecji przestają nęcić, zdecydowanie ciekawsze wydaje się nurkowanie gdzieś na końcu świata, obcowanie z dzikimi zwierzętami, albo szlajanie się bez celu po niebezpiecznych dzielnicach miast w Azji czy Ameryce Południowej. Masz już wszystko, to próbujesz skoczyć na spadochronie, albo zdobyć jakiś trudny szczyt, najlepiej zimą, a gdy i to nie pomaga, inwestujesz w motocykl.</p>
          <p>Nie ukrywam, u schyłku kadencji Michała Probierza byłem na etapie przeglądania motocykli i coraz intensywniejszych myśli: a co by było, gdybyśmy na ten mundial nie pojechali? Co by było, gdybyśmy odpadli w barażach, albo w ogóle się do nich nie zakwalifikowali? Wiem, to byłoby trudne, bo jest ścieżka Ligi Narodów, ale mimo wszystko - trudny jest też wyjazd do Kambodży, a jednak niektórzy się decydują. Flirt z tą myślą trwał dość długo, na tyle, że uruchomiły się bardzo długo zamknięte szufladki w pamięci. Mundial w 2014 roku to moja pierwsza taka impreza w roli pełnoprawnego dziennikarza. To wtedy zacząłem pisać swoje cotygodniowe blogi, to właśnie podczas mundialu miałem swoją stałą codzienną rubryczkę na Weszło, którą zapełniałem historiami z wszystkich 32 reprezentacji. Do dziś mam ciarki, gdy Jennifer Lopez śpiewa "forza, forza" w kultowym hymnie turnieju, do dziś pamiętam te oglądane późno w nocy skróty po meczu, gdy pełną gębą czułem: to są właśnie "old good times", one trwają, robię to co kocham, w sposób, który kocham.</p>
          <p>Pamiętam, że na urlop urwałem się jakoś na etapie półfinałów, żegnając się tekstem, że w finale Niemcy - Argentyna nie mam zamiaru kibicować nikomu. Wraz z żoną udałem się w przesuniętą z uwagi na mundial podróż poślubną, a po miesiącu naprawdę intensywnej pracy po raz pierwszy w życiu czułem, że zasłużyłem na odpoczynek. To był też nasz pierwszy wyjazd zagraniczny i jak dotąd jedyny do hotelu all inclusive. Chyba nawet po powrocie napisałem tekst na Wyszło, gdzie biłem się z myślami: czy naprawdę robię coś tak wartościowego, żeby było mnie stać na 10 dni w Hiszpanii?</p>
          <p>Te myśli oczywiście nie przeszły z wiekiem, nadal stawiam sobie pytania, czy to, co robię, jest na tyle ważne dla ludzkości, że zasługuję na choćby drobną część profitów, które z tego mam. Natomiast zmierzam do odmalowania nastroju turniejowego 2014 roku. Nastroju, który przypominał trochę klimat "dyskotek międzynarodowych" na szkolnych imprezach. Tu ktoś w przebraniu tancerki flamengo, gdzie indziej ktoś parzy prawdziwą brazylijską kawę, na stoisku argentyńskim serwują yerba mate, a na kolumbijskim James Rodriguez strzela pięknego gola (a coście myśleli). Pamiętam, że rozmawiałem z którymś z bardziej doświadczonych dziennikarzy, że turnieje z Polską, a te, w których Polska nie gra, to dla dziennikarza zupełnie inny rodzaj pracy, inny rodzaj przeżywania i smakowania imprezy.</p>
          <p>Ćwiąki w Brazylii zresztą był w swoim żywiole, zaglądał wszędzie, rozmawiał z każdym, robił wszystko. Gdy dwa lata później we Francji był trochę sklejony z reprezentacją Polski, robił tak samo dobrą robotę - ale dla mnie, jako widza i czytelnika, też miała zupełnie inny aromat.</p>
          <p>Czy trzymałem kciuki, by mundial w 2026 roku odbył się bez Polaków? Bez jeżdżenia za Michałem Probierzem i Robertem Lewandowskim, bez rozbijania na czynniki pierwsze każdego ich nierównego oddechu na konferencji prasowej? Bez siedmiu programów z przewidywanym składem na ostatni przedmundialowy sparing, bez sprawdzania, czy lepszy współczynnik wygranych sytuacji sam na sam ma Bartłomiej Drągowski czy jednak Sławomir Abramowicz, bramkarze numer trzy i cztery w hierarchii? Czy marzyłem o turnieju, gdzie będziemy mogli w pełni skupić się na nieprawdopodobnych przygodach afrykańskich szamanów czy debiutantach z Uzbekistanu?</p>
          <p>Uch. Im dłużej wypisuję te pytania, tym bardziej mam wrażenie, że odpowiedź brzmi: tak.</p>
          <p>Ale nie, nie, nie, to nie było wcale tak, że trzymałem kciuki, nie było tak, że cieszyłem się z niepowodzeń. Po prostu, na drodze człowieka między korzystaniem z ciepłego i komfortowego bezpieczeństwa, a wyruszeniem bez plecaka w podróż autostopem po Erytrei, byłem gdzieś przy odbywaniu różnych myślowych eksperymentów.</p>
          <p>A jakby to było bez nich. A czy bardzo inaczej. A czy tak pięknie jak w 2014 roku, gdy miałem 24 lata, całe życie przed sobą i przekonanie, że robię najfajniejsze rzeczy świata.</p>
          <p>Nie zdążyłem do końca rozstrzygnąć w głowie tych dylematów, te myśli o przygodzie bez polskiej reprezentacji nie zdążyły do końca wykiełkować, bo właśnie wtedy, w sam środek dywagacji o wyższości tekstów dotyczących Uzbeków nad tymi o kondycji Bartosza Slisza katapultował się Jan Urban. W przebraniu komandosa, z wielgachnym spadochronem we wzorki khaki, wylądował w samym środku tego bitewnego rozgardiaszu i zapytał: hola, kolego, skąd to zwątpienie?</p>
          <p>Bo też po prawdzie flirt z myślami o tym, że mundial bez Polaków mógłby być ciekawą odmianą stanowił niejako odpowiedź na szereg zdrad ze strony tychże Polaków. Kadra była mi obrzydzana bardzo regularnie, od afery premiowej, przez bezczelne wypowiedzi, fatalną grę, wewnętrzne tarcia, aż po anegdoty z książki Sebastiana Staszewskiego. Swoje wielkie cegły do gmachu mojego niesmaku dorzucił i Michał Probierz, i Robert Lewandowski, i Fernando Santos, i nawet PZPN wraz z jego działaczami. Pewnie nie pojawiłyby się myśli o tym, jak wyglądałby mundial bez Polaków, gdyby zgrupowania reprezentacji Polski nie były nerwowymi próbami wytłumaczenia Roberta Lewandowskiego z nieobecności na pożegnaniu Kamila Grosickiego. Pewnie byłoby trudniej wyobrazić sobie udany mundial bez Polski, gdyby Polska nie przegrywała na trasie z Finlandią.</p>
          <p>Zwątpienie było. I nadszedł Jan Urban.</p>
          <p>Nie chcę oceniać tego zgrupowania pod kątem czysto piłkarskim - zwłaszcza, że przenieśliśmy się z nieba, jakim był fajny i otwarty mecz z Holandią do maltańskiego piekła. Nie chcę tutaj się wikłać w jakieś prognozy barażowe, czy z drugiego koszyka będzie nam trudniej czy też łatwiej, czy w finale uda się pokonać Włochów, jeśli do takiego starcia dojdzie, czy jednak jesteśmy na to zbyt krótcy. Nie chcę tutaj winić Kiwiora za jego tańce wokół dużo słabszych piłkarzy z Malty, nie chcę ganić Kamińskiego czy Zalewskiego, tak jak z trudem przyszłyby mi zachwyty nad poszczególnymi piłkarzami z meczu z Holandią.</p>
          <p>Chciałem tylko napisać, że nie wyobrażam sobie mundialu bez Jego Ekscelencji Pana Trenera Jana Urbana. Że za nic w świecie, nawet za cenę wskrzeszenia ciepłych wspomnień z 2014 roku, nie chciałbym, by jemu się w tych barażach nie udało. My tam musimy jechać nie dla siebie, nie dla przygody, turnieju, dla emocji i dla przedłużenia passy.</p>
          <p>My tam musimy jechać dla pana Jana, człowieka tak ciepłego, sympatycznego, tak przesiąkniętego byciem spoko-wujkiem, że nie potrafię znaleźć odpowiednich słów. Piłkarsko może być gorzej czy lepiej, ale pan trener Jan Urban już się chyba nie zmieni, skoro nie zmienił się ani po świetnej Holandii, ani po dość depresyjnej Malcie.</p>
          <p>I za to, panie selekcjonerze, wielkie dzięki. Może to i słaby powód, może to i jedyny powód, ale zawsze jakiś powód, by się ekscytować meczami kadry i szczerze jej dopingować. Do boju, Polsko!</p>
        </div>
      </article>
    </main>
  </div>
</body>
</html>
