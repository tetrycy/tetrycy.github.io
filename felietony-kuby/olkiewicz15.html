<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #15</title>
  <meta name="description" content="Jak co środę... JAKUB OLKIEWICZ #15" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #15">
  <meta property="og:description" content="Jak co środę... JAKUB OLKIEWICZ #15">
  <meta property="og:url" content="Jak co środę... JAKUB OLKIEWICZ #15">
  <meta property="og:site_name" content="Jak co środę... JAKUB OLKIEWICZ #15">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #15</h1>
          <time itemprop="datePublished" datetime="2025-11-05">05.11.2025</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio3.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Wielka, potężna i trudna do powstrzymania fala bogatych inwestorów uderzyła z pełną mocą w wybrzeże polskiej piłki. Kolejne ośrodki zatonęły pod naporem niszczycielskiej mocy, zmiecione z powierzchni ziemi zostały całe osady budowane mozolnie przez długie lata rękami różnorakich Jarosławów Mroczków czy innych Tomaszów Stamirowskich. Oczywiście to inwestorskie tsunami, ten wielki desant nieprawdopodobnie majętnych ludzi na plaże Ekstraklasy czy I ligi przynosi dla polskiej piłki głównie korzyści - liczne, przyjemne i trudne do podważenia.</p>
          <p>Wraz z prywatnymi inwestorami przywędrowali do Polski zawodnicy, których wcześniej skusić albo nie mieliśmy szans, albo przynajmniej było o to bardzo trudno. Wraz z majątkiem nowych właścicieli kilku klubów z najwyższych lig, podniósł się poziom całej rywalizacji, sprofesjonalizowały się struktury, wreszcie nasycono pieniędzmi i należytą uwagą do tej pory zaniedbane działy marketingu czy sprzedaży. Wielu spośród najbogatszych Polaków w polskiej piłce podkreśla, że zna doskonale również potrzeby klubu pod kątem szkolenia młodzieży - a już ukończone inwestycje Zbigniewa Jakubasa w Lublinie czy procedowane projekty Roberta Dobrzyckiego wokół Widzewa wydają się tylko to potwierdzać.</p>
          <p>Bogaci ludzie - niezależnie, czy jest to Michał Świerczewski, Zbigniew Jakubas czy Alex Haditaghi - wprowadzają jeszcze w dodatku tę atmosferę nerwowego oczekiwania na ich kolejne ruchy - bo przecież wszyscy zdajemy sobie sprawę, że większość spośród nich dysponuje niemalże nieograniczonymi środkami, jeśli patrzymy z perspektywy polskiej piłki. Przy kwotach, które pojawiają się ilekroć ktoś próbuje oszacować ich majątek, dowolny budżet dowolnego polskiego klubu wygląda blado. Stąd to wyczekiwanie - skoro już tyle wrzucili, to ile wrzucą w następnym sezonie, szczególnie, jeśli ich klub będzie do tej pory rozczarowywał? Gdzie jest sufit ich zaangażowania? Jakie realnie możliwości mieliby, gdyby postanowili wrzucić w piłkę o wiele więcej, niż zakładali na początku swojej przygody z futbolem?</p>
          <p>Tego typu eksperymenty myślowe trafiają na żyzny grunt - wystarczy bowiem przeliczyć szacowany majątek właściciela opisywany szeroko przez Wprost czy Forbesa, następnie odpalić transfermarkt i dobierać pozycja po pozycji, jak wyglądałby Motor Lublin, gdyby Zbigniew Jakubas wszedł w piłkę all-in. Bolesna jest wprawdzie pobudka, gdy Zbigniew Jakubas zamiast wchodzić all-in właściwie przez całe okienko mówi wyłącznie "pas", ale co się wcześniej rozmarzyliśmy, to już w pełni nasze.</p>
          <p>Wad jako takich zasadniczo nie ma, a przynajmniej ja takich nie dostrzegam. Nawet najbardziej krnąbrni bogaci ludzie po jakimś czasie zaczynają się dostosowywać do wymogów środowiska piłkarskiego, zaczynają rozpoznawać, kto chce ich wyłącznie naciągnąć, a kto faktycznie pomóc w prowadzeniu klubu. W dodatku ci, którzy nie chcą się za bardzo uczyć, są na tyle bogaci, że spokojnie zasypują wszelkie swoje niedociągnięcia setkami dolarów. Zanim otyły schudnie, chudy... No więc właśnie, nawet jeśli bogaci się sparzą, a może i trochę zbiednieją, to raczej żaden z nich nie zbankrutuje, co najwyżej odda klub swojemu koledze, zapewne równie bogatemu.</p>
          <p>Tu jednak pojawia się pewne zjawisko, które zaczyna być irytujące - a co najgorsze, sam jestem jednym z tych, którzy dali się porwać tej fali. Otóż przy skali biznesów nowego rzutu właścicieli polskich klubów, przy kwotach, jakimi operują na co dzień i przy ich ogólnej wartości jako jednostek, istnieje ogromna pokusa, by ich wszystkich deifikować. Istnieje trudny do powstrzymania ciąg, by z automatu uzasadniać, tłumaczyć, a finalnie też rozgrzeszać wszystkie ich decyzje, niezależnie od tego, jak bardzo odbiegałyby od tego, co przyjęliśmy w piłce uważać za słuszne.</p>
          <p>Oczywiście najświeższy przykład to Wojciech Kwiecień oraz jego ostatnie decyzje dotyczące obsady stanowiska trenera Wieczystej - zarówno w II lidze, jak i już po awansie do Betclic I ligi. Największe wrażenie robi po prostu zestawienie głosów, które broniły Wojciecha Kwietnia po dość kontrowersyjnej decyzji o zwolnieniu Przemysława Cechera, broniły Wojciecha Kwietnia po dość kontrowersyjnej decyzji o zatrudnieniu Gino Lettieriego, a obecnie bronią Wojciecha Kwietnia po dość kontrowersyjnej decyzji o zwolnieniu Gino Lettieriego.</p>
          <p>Grupa osób rozumiejących, aprobujących i przekonanych o słuszności posunięć Wieczystej w ostatniich tygodniach jest oczywiście coraz skromniejsza, mam wrażenie, że z dnia na dzień topnieje jak zaufanie pana Kwietnia do swoich doradców piłkarskich, natomiast nie udawajmy, że zjawisko nie istnieje. Jest spora grupa kibiców, którzy bronią nadal ruchu Pogoni Szczecin z Benjaminem Mendym, przypomnijmy - zawodnikiem, który miał wznieść Pogoń na wyższy poziom, a na razie nie zagrał ani minuty. Jego kontrakt wygasa w czerwcu, a rozgrywki de facto kończą się w połowie maja. Mendy dołączył do klubu w połowie września, mamy za moment połowę listopada. Według moich wyliczeń na osiem miesięcy, które miał zagrać w Polsce (z czego półtora można wyłączyć, bo od połowy grudnia do początku lutego wszyscy mamy fajrant), Mendy opuścił już prawie dwa.</p>
          <p>Nie chodzi teraz o jakąś zmasowaną krytykę Alexa Haditaghiego, nie chodzi też o układanie Mendy'ego już do pożegnania z jakąkolwiek piłką. Chodzi wyłącznie o fakt, że ruch, który w najlepszym wypadku wygląda dyskusyjnie, może być w debatach chwalony do utraty tchu, jedynie w obronie nieomylności pana Haditaghiego. Zresztą, część kibiców broniła decyzji o powierzeniu Widzewa Patrykowi Czubakowi dłużej, niż sam Patryk Czubak pracował. Żeby nie być zgryźliwym wyłącznie wobec rywala - wyboru Ariela Galeano też trzeba było bronić na tyle kreatywnie, żeby chyba wszyscy odczuli ulgę, gdy skończył pracę dla ŁKS-u po kilku kolejkach. Po prostu kończyły się pomysły uzasadniające, dlaczego ten wybór mógłby się powieść.</p>
          <p>Bogaci ludzie w polskiej piłce są, rozgościli się w niej na dobre. Podejmują też coraz więcej decyzji, a im dłużej w piłce są - tym łatwiej im o przekonanie, że "na bazie wieloletnich doświadczeń w świecie futbolu" mogą decyzje podejmować właściwie jednoosobowo. Dyskusja na temat słuszności tych decyzji jest cholernie trudna, właśnie z uwagi na wymienione czynniki. Jak bowiem zwykły, szary, dość biedny człowiek ma pouczać o czymkolwiek prawdziwego tytana złożonego z żywego złota, a przecież takim tytanem jest Wojciech Kwiecień i cała reszta bogatych Polaków w polskiej piłce? Każdy z nas gdzieś podświadomie upomina sam siebie: mordeczko, weź może najpierw zarób promil procenta tego, co ci panowie, a potem się bierz za doradzanie. Drogi Jakubie, jedziesz autem o wartości pilnika do paznokci każdego z tych grubasów na szczycie Ekstraklasy i masz zamiar pouczać ich, jak mają wydawać swoje własne pieniądze, w swoich własnych klubach, na swoje własne zachcianki i fanaberie?</p>
          <p>Jak w ogóle się złożyć do krytyki ruchów ludzi, którym się aż tak powiodło? Jak uznać, że są tematy, w których mogą błądzić, albo nawet - co wydawało się przecież nieprawdopodobne - mylić? Ale te wewnętrzne wątpliwości to jeszcze pół biedy, w końcu prowadzenie dialogu wewnętrznego momentami musi być brutalne, jeśli ma przynieść jakiekolwiek konstruktywne efekty. Gorzej, że obserwacja niektórych poczynań - choćby Wojciecha Kwietnia, ale przecież też Jarosława Królewskiego czy Zbigniewa Jakubasa - zmusza do wyartykułowania swojego krytycznego zdania. A o ile w dialogu wewnętrznym sam dla siebie potrafię być jeszcze w miarę delikatny, o tyle już kibice Jarosława Królewskiego czy Zbigniewa Jakubasa tak czuli nie będą. Nadzianie się na kontrę: a kim ty właściwie jesteś, żeby oceniać tak Wielkich i też tak Bogatych ludzi to właściwie standard, zestaw startowy, czekadełko, które zawsze dostaniesz w tej piłkarskiej restauracji. Ale potem te argumenty idą dalej: skoro tyle osiągnęli w biznesie, to chyba wiedzą, jak się buduje drużynę? Jaka jest rola menedżera zespołu, jak ważna jest zespołowość, kompetencje, wreszcie stworzenie odpowiedniego środowiska pracy. Myślisz, że nie są świadomi tego, jak wygląda zwolnienie trenera po 24 dniach i 3 kolejkach? Na pewno są. Są zbyt mądrzy, zbyt majętni, zbyt boscy, żeby nie wiedzieli.</p>
          <p>Krytyka staje się nie tyle utrudniona, co wręcz niemożliwa - bo przecież w najlepszym wypadku my, maluczcy, nie do końca rozumiemy zamysł człowieka, który już niejedno imperium w niejednej branży własnymi rękami postawił. Trochę się boję, że to droga donikąd na naszym bardzo małym, ciasnym, lokalnym podwórku. Podwórku, gdzie powinniśmy jednak zachować dość odwagi, by zatrudnienie Gino Lettieriego nazwać dziwnym, a jego zwolnienie po 24 dniach - przedziwnym. Przy całym uznaniu wszystkich zasług Wojciecha Kwietnia dla polskiej farmacji i Wieczystej - że jego prowadzenie tego klubu od przerwy między rundami jeszcze w drugiej lidze zaczyna przypominać powszechnie wyśmiewane rządy Józefa Wojciechowskiego. Wszystko oczywiście przy zaasekurowaniu się sakramentalnym "ale może się okazać, że w tym szaleństwie jest metoda", nie jestem głupi, w I lidze nawet kuriozalne działania mogą czasem przynieść fantastyczne efekty.</p>
          <p>Natomiast chyba dojrzewam do tego, by głupie ruchy właścicieli, których uznaliśmy za istoty z innej, lepszej planety określać po prostu głupimi ruchami. Rozpościeranie parasola ochronnego nad bogatymi właścicielami jedynie z uwagi na ich bogactwo wydaje się bezcelowe, a może nawet rozleniwiające dla tych straszliwie pracowitych ludzi. Szczególnie, że na piłce może nie tyle znamy się lepiej, co przynajmniej spędziliśmy w niej więcej czasu - a jego część poświęciliśmy na słuchanie anegdot o Lettierim w Koronie, czego akurat Wojciech Kwiecień na pewno nie zrobił przed zatrudnieniem Niemca w Wieczystej. Miejsce na liście najbogatszych Polaków według Wprost otwiera wiele drzwi. Ale wciąż nie są to drzwi do nieomylności w kwestiach futbolowych.</p>
          <p>Nawet jeśli wewnętrzny głos karci, że i te drzwi, jak przecież każde inne, są przed tytanami szeroko otwarte.</p>
        </div>
      </article>
    </main>
  </div>
</body>
</html>
