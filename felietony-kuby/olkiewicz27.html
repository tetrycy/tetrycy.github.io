<!DOCTYPE html>
<html lang="pl">
<head>
  <meta charset="UTF-8" />
  <meta name="viewport" content="width=device-width, initial-scale=1" />
  <title>Jak co środę... JAKUB OLKIEWICZ #27</title>
  <meta name="description" content="Felieton o Alfa Football i modyfikacjach piłki nożnej" />

  <!-- Open Graph / Twitter -->
  <meta property="og:type" content="article">
  <meta property="og:title" content="Jak co środę... JAKUB OLKIEWICZ #27">
  <meta property="og:description" content="Jak co środę... JAKUB OLKIEWICZ #27">
  <meta property="og:url" content="Jak co środę... JAKUB OLKIEWICZ #27">
  <meta property="og:site_name" content="Jak co środę... JAKUB OLKIEWICZ #27">
  <meta name="twitter:card" content="summary_large_image">

  <!-- Fonts -->
  <link rel="preconnect" href="https://fonts.googleapis.com" crossorigin>
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Libre+Baskerville:ital,wght@0,400;0,700;1,400&display=swap" rel="stylesheet" />

  <style>
    :root{
      --bg:#ffffff; --fg:#111111; --muted:#6e6e6e; --link:#1a1a1a; --accent:#b4162a;
      --maxw: 700px;
      --space-1: .5rem; --space-2: 1rem; --space-3: 1.5rem; --space-4: 2rem; --radius: 10px;
    }

    html{ color-scheme: light dark; }
    body{
      margin:0;
      background:var(--bg); color:var(--fg);
      font-family: "Libre Baskerville", serif;
      line-height:1.75;
      font-size: clamp(16px, 1.4vw + 0.5rem, 19px);
    }

    .wrap{ max-width:var(--maxw); margin:0 auto; padding: var(--space-4) var(--space-2); }

    /* Skip link */
    .skip{ position:absolute; left:-9999px; top:auto; width:1px; height:1px; overflow:hidden; }
    .skip:focus{ left: var(--space-2); top: var(--space-2); width:auto; height:auto; background:#ffd; padding:.5rem .75rem; outline:2px solid #000; }

    nav{
      display:flex; gap: .75rem; justify-content:center; flex-wrap:wrap;
      margin-bottom: var(--space-4);
    }
    nav a{
      text-decoration:none; color:var(--link);
      padding:.25rem .5rem; border-radius:.4rem;
      outline-offset:3px;
    }
    nav a:hover, nav a:focus{ text-decoration:underline; }
    nav a[aria-current="page"]{ font-weight:700; }

    h1{ font-size: clamp(1.8rem, 2.8vw + 1rem, 2.6rem); line-height:1.2; margin: 0 0 .3em; text-align:center; }
    time{ display:block; color:var(--muted); margin-bottom: var(--space-2); font-size:.95em; text-align:center; }

    p{ margin: 0 0 1.2em; }

    /* Audio player */
    .audio-player{ 
      text-align:center; 
      margin: var(--space-2) 0 var(--space-3); 
    }

    .audio-player audio{
      max-width: 100%;
      width: 500px;
      outline-color: var(--accent);
    }
    /* Ukryj timer audio */
    .audio-player audio::-webkit-media-controls-current-time-display,
    .audio-player audio::-webkit-media-controls-time-remaining-display {
      display: none;
    }

    /* CTA (opcjonalnie) */
    .cta{ text-align:center; margin: var(--space-4) 0 var(--space-3); }
    .cta a{
      display:inline-block; padding: .9rem 1.1rem; border-radius: .6rem;
      border:2px solid var(--accent); color: var(--accent); font-weight:700; font-size: clamp(1.05rem, 1.2vw + .6rem, 1.35rem);
      text-decoration:none; transition: transform .08s ease, background .2s ease, color .2s ease;
    }
    .cta a:hover, .cta a:focus{ background: var(--accent); color:#fff; transform: translateY(-1px); }

    /* Dark mode */
    @media (prefers-color-scheme: dark){
      :root{ --bg:#0f0f10; --fg:#f2f2f2; --muted:#aaaaaa; --link:#e6e6e6; --accent:#ff4d5a; }
    }
  </style>
</head>
<body>
  <a class="skip" href="#main">Przejdź do treści</a>

  <div class="wrap">

    <main id="main" role="main">
      <article itemscope itemtype="https://schema.org/Article">
        <header>
          <h1 itemprop="headline">Jak co środę... JAKUB OLKIEWICZ #27</h1>
          <time itemprop="datePublished" datetime="2026-01-28">28.01.2026</time>
          
          <!-- Audio player -->
          <div class="audio-player">
            <audio controls preload="metadata">
              <source src="olkiaudio15.mp3" type="audio/mpeg">
              Twoja przeglądarka nie obsługuje odtwarzacza audio.
            </audio>
          </div>
        </header>

        <div itemprop="articleBody">
          <p>Nie każdy garnek z wodą, ziemniakami i kiełbasą to już żurek. Nie każdy gwóźdź w towarzystwie deski i młotka to już łóżko. Nie każdy człowiek z klawiaturą i dostępem do Internetu to już felietonista, co mam zaszczyt udowadniać od 600 tygodni. I tak nie każda impreza, w której upchniesz wszystkie najważniejsze składniki udanej imprezy, to od razu udana impreza.</p>
          <p>Był w moim życiu taki okres, gdy wydawało mi się, że na łożu śmierci będę rozprawiał o czymś innym, niż tylko serii 5 remisów, która wywindowała Wisłę Płock na pozycję lidera po rundzie jesiennej sezonu 2025/26. Robiąc życiowy rachunek sumienia, ważąc gdzieś w głębi duszy wszystkie dobre i złe uczynki, korzystne i pochopne decyzje, zrealizowane projekty i nigdy nieożywione idee - obawiałem się, że będę sobie wyrzucał lenistwo i wrodzoną nieśmiałość do prowadzenia rozmów telefonicznych. Lenistwo to oklepany temat, natomiast nad tą wrodzoną nieśmiałością przy telefonie warto się zatrzymać.</p>
          <p>Z moim najlepszym przyjacielem tamtego okresu, na przełomie wieków mieliśmy telefony stacjonarne - mieszkaliśmy blok w blok, więc w sumie równie szybko komunikowaliśmy się domofonami, ale skoro już mieszkania były wyposażone w telefony, to czemu mielibyśmy z nich nie korzystać. Dla tych, którzy są dużo młodsi - telefon stacjonarny, albo telefon domowy, to takie urządzenie, które przypominało telefon komórkowy na sznurku. Można było go używać tylko w domu, dzwonić mogli wyłącznie ludzie posiadający unikalny numer tego domowego telefonu, co więcej - żeby odebrać jakąkolwiek wiadomość, trzeba było fizycznie być w domu, przy telefonie.</p>
          <p>Za cel postawiliśmy sobie maksymalne skrócenie rozmów, dochodząc w pewnym momencie do absolutnego mistrzostwa.</p>
          <p>- Na dwór?<br>
          - Tak.</p>
          <p>Jakieś dwie sekundy? Może trzy? Już nie było z czego obcinać, ale były to jedyne rozmowy telefoniczne w moim życiu, które faktycznie sprawiały mi frajdę. Z całą resztą się męczę, a wielkim krokiem w złym kierunku było odejście od telefonó domowych na rzecz telefonów komórkowych. Kiedyś przed połączeniem łatwo było się ukryć - wystarczyło wyjść z domu, by nie słyszeć dzwonka. Dziś? Telefon jest zawsze w kieszeni i mimo starań - często słychać, gdy ktoś dzwoni.</p>
          <p>Fobia? To chyba dobre słowo. Gdy już do kogoś dzwonię - mam nadzieję, że nie odbierze, albo wyśle smsa: "hej, nie mogę rozmawiać, napisz, o co chodzi". Gdy ktoś dzwoni do mnie, staram się udawać przed samym sobą, że właśnie robię coś diabelnie ważnego, co nie poczeka, aż ja się wygadam przez telefon. O nie, dzwoni komórka, a ja akurat właśnie porządkuję moją kolekcję kart telefonicznych z 2001 roku, jak teraz przerwę, to na pewno się pogubię! Co? Telefon? A ja akurat trzymam w drugim ręku kubek? Nie mogę ryzykować rozlaniem cieczy, oddzwonie później.</p>
          <p>Pewnie to jakiś rodzaj schorzenia, może złe skojarzenia wynikające z faktu, że naczytałem się w dzieciństwie o podsłuchiwaniu i nagrywaniu rozmów działaczy opozycji. Hej, chciałem zadzwonić zapytać, czy wyjdziesz na dwór, ale licho nie śpi, zapytam cię, jak się spotkamy na żywo. Nie mam zamiaru kiblować w kiciu, bo jakiś esbek podsłuchał tajne rozmowy dwóch 9-latków.</p>
          <p>No problem w każdym razie jest, istnieje, dostrzegam go, choć jednocześnie nie za bardzo mam zamiar z tym problemem walczyć.</p>
          <p>Ale wracając do łoża śmierci, na którym miałbym żałować właśnie tych rozmów telefonicznych. Przez pewien czas sądziłem, że jestem posiadaczem unikalnego i skazanego na sukces przedsięwzięcia, którego realizacja wyniesie zarówno pomysłodawcę, jak i realizatora wizji na niebotyczny poziom finansowy. Moim powiernikiem był Leszek Milewski, który stwierdził, że to strzał w dziesiątkę i odpowiedź na potrzeby, które społeczeństwo dopiero zaczyna w sobie odkrywać. I to właśnie Leszek nakłaniał mnie: do boju, zrób to, to jeden telefon, trochę minimalnych nakładów sił i jesteś w stanie to zorganizować!</p>
          <p>Faktycznie wszystko układało się tak, że mój pomysł miał szansę wypalić, zwłaszcza przy wsparciu znajomych po drugiej stronie telefonu. Otóż wpadłem na koncepcję, że w chwili, gdy tak wiele osób chce oglądać walki celebrytów, taniec na lodzie celebrytów i skoki do wody celebrytów, to idealnie byłoby zorganizować z wielką pompą rozgrywki e-sportowe z udziałem celebrytów. Pośrednio moim szefem jest Marcin Gortat, jestem nauczycielem w jego szkole, więc kontakt mamy. On już wcześniej inwestował w e-sport, jest szczery w swojej fascynacji e-sportem, a przy tym ma narzędzia, by to zorganizować od strony e-sportowej. Ale przecież przy okazji swoich pokazowych meczów z Wojskiem Polskim ma też kontakt z całą śmietanką towarzyską, aktorską, muzyczną i sportową w Polsce. Organizacja takich rozgrywek, w których Piotr Świerczewski mierzyłby się z Dodą w Counter-Strike'a wydawała mi się po pierwsze zadaniem dziecinnie prostym, a po drugim - obrzydliwie dochodowym. Wystarczyło zadzwonić do Marcina.</p>
          <p>Ale jak wiecie, nie lubię za bardzo dzwonić.</p>
          <p>Długo sądziłem, że będę sobie to wyrzucał do końca życia, a Leszek będzie mi w tym towarzyszył. Wyobrażałem sobie te sceny pełne dramaturgii, pełne westchnień rozczarowanego sobą człowieka - spójrz, stary cepie, mógłbyś teraz być rentierem, doglądającym jedynie, czy bardziej zielony jest stan konta czy akcje na giełdzie biznesów, które współtworzysz. To mogła być moja "what if story", co gdybym zadzwonił, co gdybym przypilnował, co by się wydarzyło, gdybyśmy to zrobili na łódzkiej Atlas Arenie z dopingiem tysięcy łodzian dla Quebonafide raszującego na B na mapie de_dust.</p>
          <p>Dziś wiem, że dobrze jest być leniwym i nie dzwonić za często. Bo przydarzyła się światu m.in. Alfa Football, a wcześniej Move Federation.</p>
          <p>Już jakiś czas temu rozważałem tutaj w felietonie różnorakie pomysły na "ulepszenie" piłki nożnej, sformatowanie jej w taki sposób, żeby była przyswajalna dla umysłów ulepionych w dużym stopniu przez algorytmy wielkich amerykańskich kombajnów. Skrócenie meczów. Dodanie efektownych pochodni za bramką. Występ Sanah w przerwie, albo i w trakcie. Jeden piłkarz w drużynie ze świata młodych ludzi - albo raper, albo osobowość medialna. Może mniejsze boisko, może większe bramki, żeby drużyny kończyły z większą liczbą goli. Intensyfikacja doznań - więcej bodźców w krótszym czasie, większe nasycenie, zmniejszenie liczby przestojów. A wszystko podlane właśnie tym sosem opowieści, wszystko upstrzone ozdobami w postaci osób popularnych daleko poza bańką piłkarską. Wydawać by się mogło - przepis na sukces, sprawdzona metoda, by powstrzymać odpływ młodych widzów, utrzymujących uwagę przez maksymalnie 17,32 sekundy.</p>
          <p>Nie mam zamiaru tutaj krytykować ani włodarzy federacji Move, ani tych, którzy odpowiadają za turniej Alfa Football. Nie chcę krytykować uczestników, pomysłodawców, nie chcę się czepiać. Więcej powiem. Wiele rzeczy zrobiłbym tak samo. Gdyby ktoś mnie zapytał: hej, Kuba, jak zrobić taką piłkę celebrytów, żeby młodzi to pokochali - bardzo możliwe, że dałbym wiele propozycji, które mogliśmy zobaczyć w transmisjach Weszło.</p>
          <p>Bo to przecież nie mogło się nie udać. Bierzesz Quebonafide i Parisa Platynova, czyli dwóch ostatnich ludzi w Polsce bez jakiegokolwiek elektoratu negatywnego. Marketingowo idziesz jednocześnie torem nostalgicznym, jak to było pięknie, gdy graliśmy na ulicach, a za trzy rogi był rzut karny. Dodajesz jednak też opowieść dla małolatów - to nowa generacja futbolu, daleko od tych nudnych stadionów. Wszystko na luzie (tak mówią młodzi ludzie teraz, prawda?), z zębem, z polotem. Są karty specjalne, czyli bramkarz broni bez rąk przez trzy minuty, są dynamiczne mecze, bo w trzy tercje po 10 minut nie ma miejsca na jakiekolwiek oszczędzanie sił, każdy leci na maksa, bez przerw. Są znani piłkarze, byli i aktywni, bo przecież jedną z twarzy imprezy był też Mateusz Klich. Medialne opakowanie? Na najwyższym dostępnym poziomie, mnóstwo unikalnych materiałów, tik-toki, Instagramy, materiały na YouTube, współpraca z Canal+. Co tu jeszcze można było zrobić, co jeszcze można było upchnąć w Tauron Arenie w Krakowie, żeby to wyglądało bardziej idealnie? Marylę Rodowicz i Denzela, żeby ściągnąć też publikę tradycyjnie zapełniającą rynki średnich miast w sylwestrową noc?</p>
          <p>A mimo to oglądając urywki z finału widziałem te pustawe trybuny. Nie chcę omawiać oglądalności na YouTube, liczby lajków w mediach społecznościowych, szczególnie, że trudno właściwie określić, jakie były oczekiwania samych organizatorów. Natomiast gdybym o tym pomyśle usłyszał dwa lata temu, obstawiałbym, że projekt rozsadzi Polskę, dzieciaki będą na ulicach latać w koszulkach zespołu FC Ulani, a interwencje Radosława Majdana będą omawiane w Teleexpressie. Byłbym szczerze przekonany, że idzie nowe, że tutaj jest przyszłość, że czarne wizje Florentino Pereza dotyczące mglistej przyszłości klasycznej piłki zaczynają właśnie się urzeczywistniać. Tu akurat możemy chyba jasno stwierdzić, tu chyba możemy się wszyscy zgodzić: Perez spał spokojnie i wczoraj, i w weekend.</p>
          <p>Nie wykluczam, że ten format odnajdzie swoich odbiorców, tak jak rozkwit przeżywa Socca, również za sprawą bardzo czułej opieki ze strony Kanału Sportowego. Ale ten pomysł z CS-em celebrytów już nie wydaje mi się przepisem na sukces. Nowe formy futbolu, modyfikowane, podkręcane, napędzane przez twarze znane w każdym domu, to nadal tylko nowe formy. Na początku i końcu jest staruszek futbol, który w ten sam weekend dał pierwsze zwycięstwo Manchesteru United na stadionie Arsenalu od 9 lat. Hat-trick 19-letniego Endricka w Lyonie. 3:2 dla Bournemouth po golu w 95. minucie meczu przeciw Liverpooolowi. Como, które przez 100 lat grało w Serie Nigdzie, ogrywające 6:0 Torino i wygodnie rozsiadające się na miejscu szóstym - a więc gwarantującym występy w przyszłorocznych europejskich pucharach.</p>
          <p>Football, you are very, very old. Retire?</p>
          <p>Jeszcze nie w ten weekend.</p>
        </div>
      </article>
    </main>
  </div>
</body>
</html>
